<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Sagan af Helga Karlssyni og biskupsdótturinni frá Hólum</title></head><body>  <p>Fyrir
ævalöngu bjuggu karl og kerling á fjallajörð nokkurri á Austurlandi;
áttu þau margt gangandi fjár. Sonu áttu þau fjóra, sem hétu Ásmundur,
Sigmundur, Hallur og Helgi; var Helgi þeirra yngstur, en þó kominn til
þroska, þegar saga þessi gerðist. Allir voru þeir karlssynir efnilegir
menn, en hvernig sem á því stóð, var Helgi jafnan hafður út undan og
látinn vinna mestu óþrifaverkin heima fyrir; gekk hann illa til fara og
fékk aldrei að fara á mannfundi, en bræður hans bárust mikið á og höfðu
sig hvarvetna í frammi. Svo var hagað fjárgeymslu á vetrum að eldri
bræðurnir þrír gengu á beitarhús til skiptis, en Helgi var látinn gera
fjósverkin heima.</p> <p> Svo bar við einn dag á jólaföstu, að Ásmundur
hafði gengið til beitarhúsa; kom hann ekki heim um kvöldið og þótti það
undarlegt. því að veður var gott og maðurinn gagnkunnugur leiðum öllum.
Var Ásmundar leitað af mörgum mönnum, en hann fannst hvergi og varð að
hætta leitinni við svo búið. Tók Sigmundur þá við fjárgeymslu á
beitarhúsunum og bar ekki neitt á neinu fyrr en á þorra. Þá var það
eitt kvöld, að Sigmundur kom ekki heim af húsunum; var hans leitað
lengi árangurslaust og, þótti hinn mesti skaði um þá bræður báða. Síðan
tók Hallur við fjárgeymslu og leið svo til vors, að ekkert bar til
tíðinda. Hugðu ýmsir, að óvættur nokkur mundi hafa grandað þeim
bræðrum, Ásmundi og Sigmundi, en þegar allt gekk klaklaust fyrir Halli,
vonuðu menn, að þeim ófögnuði væri af létt.</p> <p> Haustið eftir gekk
Hallur á beitarhúsin sem áður og var hinn öruggur um sig, enda var hann
vel að manni og hafði öxi eina mikla að vopni. Leið svo fram á
jólaföstu, en þá var það eitt kvöld, að Hallur kom ekki heim. Morguninn
eftir fór Helgi bróðir hans að leita hans ásamt fleiri mönnum; fundu
þeir Hall hvergi, en skammt frá beitarhúsunum sáu þeir traðk mikið og
þar lá öxi Halls brotinn af skafti. Karl og kerling voru úrvinda af
sorg út af hvarfi sona sinna, og þegar Helgi var orðinn einn eftir,
fóru þau að leggja meiri rækt við hann en áður hafði verið. Vildu þau
fyrir hvern mun fá einhvern nýjan beitarhúsmann, en enginn fékkst til
þess fyrir ótta sakir. Aftur á móti var Helgi fús til að ganga á
beitarhúsin; kvaðst hann ekki meta sitt líf meira en bræðra sinna, og
þótti það drengilega mælt af svo ungum manni. Karl og kerling urðu að
láta sér það lynda, þótt þeim væri það þvernauðugt. Fór Helga
fjárgeymslan vel úr hendi og leið svo fram um hríð.</p> <p> Helgi var
maður hagur og hafði það til gamans sér á daginn að tálga fugla og
dýramyndir úr ýsubeinum og birki. Sat hann þá jafnan undir steini
miklum skammt frá beitarhúsunum og hafði jafnframt auga með fénu. Einn
dag seint á þorra raðaði hann öllum smíðisgripunum á stall í steininum,
en hljóp svo frá snöggvast til þess að sækja nokkrar kindur, sem rásað
höfðu of langt burtu. Þegar hann kom aftur að steininum, sá hann
ofurlítið dvergbarn, sem var að leika sér að myndunum; hafði það
ýmiskonar skringileg læti og hló dátt. Helgi varð forviða og horfði á
barnið um stund, en sagði svo við það blíðlega: „Þú mátt eiga þessi
gull, barnið gott." Þá greip barnið allar myndirnar, leit þakkaraugum
til Helga og hvarf inn í steininn; var hann að hugsa um afdrif bræðra
sinna og var dapur í huga. Þótti honum líklegast að hann mundi sæta
sömu örlögum og vöknaði um augu, er hann hugsaði til foreldra sinna
heima. Þá opnaðist steinninn og út kom dálítill síðskeggjaður dvergur:
hann heilsaði Helga vingjarnlega og mælti: „Það er öll von til þess,
ungi maður, að þú sért harmþrunginn, þar sem þú mátt búast við dauða
þínum þá og þegar. Langar mig til að gera þér greiða, af því að þú
gladdir barnið mitt að fyrra bragði, og hygg ég að ég geti snúið sorg
þinni í gleði, svo sem þú átt skilið af mér. Það skaltu vita, að bræður
þínir lifa en eru í tröllahöndum langt inni á Öræfum. Býr þar risi
nokkur í helli ásamt fjórum dætrum sinum, en svo sem þér mun kunnugt
vera girnast flest tröll samfarir við mennska menn. Rændi risinn
bræðrum þínum og vill neyða þá til samfara við dætur sínar, en þeir
hafa neitað því harðlega, þrátt fyrir hótanir og vonda meðferð; eiga
þeir því hina verstu ævi hjá tröllunum. Mér er kunnugt um, að risinn
ætlar þig yngstu dóttur sinni og hefur í hyggju að sækja þig innan
þriggja nátta. Mun í ekki stoða að veita viðnám og skaltu heldur taka
öllu líklega við risann; þarftu hvort sem er að komast í helli hans, ef
þér á að auðnast að frelsa bræður þína; skal ég hjálpa þér til þess,
svo sem ég framast get. Hef ég lengi átt í brösum við risa þennan, en
ekki borið gæfu til að ráða niðurlögum hans fram að þessu. En svo lízt
mér á þig, að þú munir fá miklu um orkað. Hér er poki lítill, sem þú
skalt fela í barmi þínu skaltu opna hann, þegar þú kemur í hellinn, en
upp úr honum mun rjúka mökkur mikill, sem blindar risann og lamar hann,
svo að þér mun veita auðvelt að bana honum með sverði þessu, sem ég
bind við lendar þér, bítur það allt, sem fyrir er og mun ætíð sigursælt
reynast. Mun þér takast að vinna á skessunum á sama hátt og föður
þeirra, en að þeim um loknum mun ég koma til þín og gefa þér frekari
ráð. Kveð ég að þessu sinni og hittumst heilir aftur." <br>
</p>
<p>Að svo mæltu hvarf dvergurinn í steininn, en Helgi sat eftir frá sér
numinn af undrun; handlék hann lengi pokann og sverðið, en minntist svo
orða dvergsins, stakk pokanum í barm sér og sverðinu í skeiðarnar. Bar
hann nú engan kvíðboga fyrir örlögum sínum, heldur hlakkaði til að
hefna meðferðarinnar á bræðrum sínum. Engum sagði hann frá því, sem
fyrir hann hafði borið og leið um til hins þriðja dags. Það kvöld
byrgði hann féð að vanda og hélt svo heimleiðis. Var hann skammt á leið
kominn, þegar að honum óð risi mikill og ófrýnilegur, sem þreif hann á
loft og setti hann upp á handlegg sér; skipaði hann Helga harðri hendi
að vera kyrrum og hafa hægt um sig. Helgi tók öllum tiltektum karls með
mestu spekt og lofaði því að vera þægur eins og lamb. Þrammaði risinn
síðan með hann inn á öræfi og var ærið sporadrjúgur. Um aftureldingu
komu þeir loks í stóran helli, en jafnskjótt sem risinn sleppti Helga
lausum, tók Helgi pokann úr barmi sér og opnaði hann. Gaus þykkur
mökkur upp úr pokanum framan í risann, sem varð þegar blindur og skall
um leið lémagna niður á hellisgólfið, en Helgi þreif sverðið úr
skeiðunum og lagði því í hjartastað risanum; urðu fjörbrot hans svo
ógurleg, að hellirinn lék á reiðiskjálfi. Í þessum svifum kom stóreflis
skessa vaðandi innan úr afhelli og bjóst til að ráðast á Helga, en hann
gerði henni sömu skil og föður hennar, blindaði hana og banaði síðan
með sverðinu. Kom þá hver skessan á fætur annarri út í framhellinn;
voru þær allar drepnar jafnóðum, þar til er öll tröllin lágu þar í
blóði sínu. Þegar því óþrifaverki var lokið, kom dvergurinn, vinur
Helga, inn í hellinn til hans; drógu þeir hræ tröllanna út fyrir
hellismunnann, hlóðu hrísi að þeim og brenndu allt að köldum kolum.
Síðan fóru þeir að litast um í hellinum; voru þar afhellar margir og í
einum þeirra lágu allir bræður Helga ramlega fjötraðir. Hjó Helgi af
þeim fjötrana og varð þar mikill fagnaðarfundur; létu þeir bræður illa
af vistinni og urðu frelsinu fegnir. <br>
</p>
<p>Þá mælti dvergurinn: „Mikil er gæfa þín, Helgi, að þér hefur nú
auðnazt að finna og frelsa bræður sína, sem allir töldu löngu dauða. En
svo segir mér hugur um, að þú eigir eftir að finna og frelsa það, sem
meira er; mundu margir ungir menn vilja eiga þann leik í þinn stað. Svo
er mál með vexti að hér í hellinum er í haldi ein af tignustu konum
þessa lands, sem risinn rændi úr föðurgarði á jólum í vetur. Munum við
nú leita hennar, en ekki er á annarra færi en mínu að finna afhelli
þann, sem hún er haldin, Þá tók dvergurinn upp lítinn hamar úr pússi
sínum og klappaði honum á bergið víðsvegar; að lokum tók undir, svo sem
tómt væri á bak við og hratt þá dvergurinn upp steinhurð mikilli, sem
svo nákvæmlega var felld í bergið, að engin verksummerki sáust að
utan“. Gengu þeir félagar allir inn í afhellinn og sáu þar unga stúlku,
forkunnar fagra, liggjandi í gærufleti. Þeir heilsuðu henni og varð hún
alls hugar fegin, er hún sá mennska menn til sín komna. Leiddu þeir
hana út þaðan og hresstist hún við, er hún kom út í hreint loft. <br>
</p>
<p>Sagði stúlkan sögu sína á þessa leið „Ég heiti Sigríður og er dóttir
biskupsins á Hólum. Svo bar við á aðfangadag í vetur, þegar taka átti
til aftansöngs, að ég varð síðbúin í kirkjuna og voru allir farnir
þangað á undan mér; flýtti ég mér allt hvað ég mátti, en þegar ég kom
út fyrir skemmudyr mínar, var þar fyrir stór risi, sem tók mig upp á
handlegg sér og fór með mig hingað í helli þennan. Hefur risinn einatt
leitað samfara við mig, en ég hef hingað til getað varizt áleitni hans,
þótt oft hafi tæpt staðið. Er ég nú orðin svo leið á lífi þessu, að ég
hef svarið þess dýran eið, að ganga á hönd hverjum þeim mennskum manni,
sem frelsaði mig úr þessari prísund." Þá dvergurinn svo til orða: „Af
því að ég á hér töluverðan hlut að máli vil ég setja það upp, að ég
einn megi hirða það, sem fémætt er í helli þessum. Er því ekki að
leyna, að hér er bæði gull og dýrir munir sem marga mundi fýsa að
eignast, en allt er það ránsfé og mundi engum verða að gæfu, nema helzt
þeim, sem lengra veit nefi sínu, og svo er ekki ástatt um neinn ykkar
bræðra. Ykkur bræðrum þremur, sem hér hafa verið í tröllahöndum, mun ég
fylgja heim til foreldranna, en Helgi verður að fylgja Sigríði heim að
Hólum, færa hana biskupi föður hennar og fá sín laun fyrir drengilega
framgöngu." Þessum orðum dvergsins svöruðu þau öll á þá leið, að hann
skyldi einn öllu ráða. „Ég og eldri bræðurnir þrír munum ganga til
byggða í hægðum okkar," mælti dvergurinn ennfremur, „en ykkur, Sigríði
og Helga, ætla ég að ljá bukk minn til fararskjóta; mun hann skila
ykkur á skammri stundu heim að Hólum. Átt þú ekki vandalaust erindi
þangað, Helgi vinur, því að oft eru biskupssveinar stórbokkalegir við
gesti, sem að garði ber, og auk þess er biskup stórbrotinn í lund,
auðugur og ættstór. Máttu því búast við, að þú þurfir á allri einurð
þinni að halda, en ekki skaltu láta hlut þinn í neinu við hvern sem er
að skipta og með fullri djörfung skaltu krefjast þeirra launa, sem
biskupsdóttir sjálf hefur talið sanngjörn." Síðan blístraði dvergurinn
hátt og kom þá stökkvandi til þeirra höttóttur hafur og kumraði
vinalega. „Ekki er reiðskjótinn stór, og hæfir betur dvergum en
mennskum mönnum, en þó mun bukkur minn reynast hverjum hesti betri.
Óska ég ykkur góðrar ferðar og gæfu og gengis í framtíðinni, því að mig
munuð þið aldrei sjá framar." <br>
</p>
<p>Sigríður og Helgi settust á bak hafrinum, dvergurinn hvíslaði
einhverju í eyra honum og þá rann hann af stað með þau á bakinu yfir
fjöll og firnindi og bar svo hratt yfir sem fugl flygi. Komu þau síðla
dags í túnfótinn á Hólum í Hjaltadal; þar nam hafurinn staðar og þau
hjónaleysin fóru af baki; þá kumraði hafurinn hátt, tók undir sig stökk
og var á svipstundu kominn úr augsýn. Helgi fór með Sigríði heim á kot
eitt lítið, er stóð utarlega í túninu og bað hana að bíða sín á meðan
hann færi heim á staðinn til að hitta biskup. Þegar Helgi korn heim á
staðinn, var þar enginn maður úti. Barði hann rösklega að dyrum og kom
þá einn af biskupssveinum til dyra; sá var stór vexti og hafði spjót í
hendi. Helgi heilsaði honum og kvaðst eiga erindi við biskup. „Ertu
ekki svo vel að þér," mælti biskupssveinn höstum rómi, „að þér detti í
hug að snúa þér til ráðsmanns og beiðast gistingar? Máttu vel vita, að
biskup sinnir eigi hverjum förumanni, sem að garði ber svo seint á
degi." „Við ráðsmann á ég ekkert erindi, en biskup vil ég finna að máli
þegar í stað," svaraði Helgi einarðlega. „Um það ræð ég meiru en þú,"
svaraði sveinninn reiðulega og setti spjótið fyrir brjóst Helga til að
ógna honum, en Helgi brá í sömu svipan sverðinu Dvergsnaut og hjó
spjótið af skafti. „Þar fauk spjót þitt af skafti," mælti Helgi, „og á
sama hátt skal höfuð þitt fjúka af bolnum, ef þú berð eigi biskupi boð
mín þegar í stað.“ Sveinninn varð hvumsa við, snerist á hæli þegjandi
og hvarf inn úr dyrunum; kom hann fram aftur eftir nokkra stund og
sagði að biskup biði hans i stofu. <br>
</p>
<p>Gekk Helgi í stofuna og nam staðar á miðju gólfi; sat biskup í stól
sínum og las í bók. Helgi heilsaði biskupi, en hann tók litið undir og
leit seint en hvasslega til komumanns; horfði Helgi djarfmannlega á
móti. „Þú munt þykjast eiga brýnt erindi, er þú kemur svo seint á degi
og skeytir ekki um boð sveins míns, eða hvaðan ertu?" spurði biskup.
„Ég er austan af landi," svaraði Helgi, „en það er erindi mitt við yður
að segja yður frá því að dóttur yðar, sem hvarf héðan á jólum, hefur
verið borgið úr trölla höndum. Vil ég spyrja yður, herra biskup, hverju
þér viljið launa þeim manni, sem færir yður ungfrúna heila á húfi." Við
þessi orð spratt biskup upp úr sæti sinu, greip um hendur Helga, en gat
í fyrstu engu svarað fyrir geðshræringar sakir. „Þess vil ég geta,"
hélt Helgi áfram, „að dóttir yðar hefur strengt þess heit, á meðan hún
var fangi tröllanna, að eiga þann mann, sem frelsaði hana, og engan
annan, ef það væri hans vilji. Það er ég, sem hef borið gæfu til þessa;
hef ég komið dóttur yðar til mannabyggða, en ófáanleg er hún til að
koma hingað heim á staðinn nema með því móti, að þér gefið samþykki
yðar til ráðahagsins. Gefið skjót og skýr svör, herra biskup, því að ef
svar yðar er synjandi, býst ég þegar til ferðar heim til mín í kvöld.
Munuð þér þá aldrei fá að sjá dóttur yðar framar, dauða né lifandi."
Biskup var svo frá sér numinn af gleði, að hann sagði já og amen við
öllu og baðst þess eins að dóttir hans kæmi eins fljótt og auðið væri.
Sótti Helgi Sigríði niður í kotið og leiddi hana til föður hennar. Varð
þar hinn mesti fagnaðarfundur, sem nærri má geta, því að allir höfðu
talið Sigríði dauða. Endurtók biskup þá samþykki sitt til ráðahagsins. </p>
 <p>Helgi dvaldist á Hólum það sem eftir var vetrar í góðu yfirlæti, en
um vorið sendi hann menn og hesta austur á land til þess að sækja
foreldra sína og bræður. Komu þau öll til Hóla og sátu brúðkaup þeirra
Helga og Sigríðar, sem gert var af svo mikilli rausn, að lengi var i
minnum haft. Urðu samfarir þeirra hjóna hinar beztu. Biskup gerði Helga
síðar að ráðsmanni stólsins; hélt hann því starfi fram á gamals aldur
og stundaði það jafnan með mestu samviskusemi. Þótti hann hinn merkasti
maður og eru miklar ættir frá honum komnar.</p>  <p><a name="_Toc361306110"></a><a name="_Toc380007067"></a> </p> </body></html>