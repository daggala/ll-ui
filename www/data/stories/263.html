<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Undir brekkunni rétt ofan við gamla bæinn er Tobbuhóll. Hann er fremur lítill um sig og strýtumyndaður með nokkrum jarðföstum steinum í toppi. Þarna á Þorbjörg landnámskona að vera grafin, og var þetta talinn álagablettur og aldrei sleginn. Um Þorbjörgu landnámskonu er eftirfarandi saga:</p>
<p>,,Það er kunnugt af landnámu, að Atli nam land undir Eilífsfjalli og bjó að Atlastöðum, sem er á milli Hvamms og Skíðastaða í Laxárdal. Segir sagan, að Atli hafi átt ambátt þá, er Þorbjörg hét. Hún var stór og sterk sem hraustustu karlar. Henni gaf Atli frelsi og land vestan við Laxá við sjó út. Reisti hún þar bæ og kallaði á Þorbjargarstöðum. Þorbjörg átti tvo sonu, en ekki er getið um nöfn þeirra.</p>
<p>Þegar Atli gaf henni landið, tók hann undan af landsnytjum reka hálfan og veiði alla í Laxá. Gekk svo fram um hríð, að ekki gerðist tíðinda, og brá Þorbjörg ekki út af boðum Atla um veiðina og rekann.</p>
<p>Synir hennar gerðust nú vænlegir menn, eftir því sem þeir fengu aldur og þroska. Þótti þeim allillt að mega ekki veiða í ánni, sem rann við bæ þeirra og var full af fiskum. Fengu þeir sér net og tóku að stunda veiði í ánni á nóttum. Fór svo fram um hríð, að Atla grunaði ekki.</p>
<p>Það var eitthvert sinn, að Atli gekk á reka sína, að hann hitti þá Þorbjargarsonu við veiðar í ánni. Varð hann þá reiður mjög. Réðst hann þegar að þeim bræðrum og drap þá báða. Gekk hann síðan til Þorbjargarstaða, hitti Þorbjörgu og lýsti vígunum á hendur sér. En hún heitaðist við hann og kvað hann ekki mundu lengi njóta veiðinnar þaðan af. Hann kvaðst ráða mundu ferðum sínum eftir sem áður.</p>
<p>Leið svo fram um hríð, að ekki bar til tíðinda. Þá var það nokkru eftir dráp þeirra bræðra, að Þorbjörg varð vör við, að Atli gekk á reka einn saman og var vopnfár. Tók hún þá skálm eina, er hún átti, hið biturlegasta vopn, og gekk að sjó út. Náði hún Atla í fjörunni og sótti þegar að honum með mikilli grimmd. Atli hafði spjót eitt í hendi, óvalið. Þorbjörg hjó sundur spjótskaftið við hönd honum og særði hann allstóru sári, svo að höndin ónýttist. Atli sá þá sitt óvænna. Sneri hann þá undan upp á bakkann vestanvert og hún á eftir. Renna þau sem mest út bakkana alllangt, þar til er bakkarnir lækka mjög. Er þar sker eitt, sem liggur fyrir landi skammt frá fjöru. Þar hljóp Atli ofan og óð þegar út í skerið, og var hann þá móður mjög, enda mæddi hann blóðrás. Þorbjörg sótti fast á eftir og lauk svo þeirra fundi, að hún vó hann þar í skerinu.</p>

</div>

</body>
</html>