<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Berghildur álfkona</title></head><body>  <p>Einu
sinni bjó bóndi á Yztu-Grund eða Mið-Grund í Skagafirði. Hann var
allvel fjáður og átti ábýlisjörð sina. Þegar hann hafði búið þar mörg
ár, bar svo við eitt haust, að bóndi var staddur úti og var að hlaða
kringum töðuhey sitt; kom þá til hans kona, sem hann þekkti ekki, og
heilsaði honum mjög alúðlega. Bóndi tók vel kveðja hennar og spurði,
hvað hún héti. Hún kvaðst heita Berghildur. „Hvar áttu heima og hvert
ertu að fara?" spurði bóndi. „Ég á heima skammt héðan", svaraði konan,
„en erindi mitt er til þín, og vildi ég biðja þig bónar einnar, heldur
mikillar". „Hver er hún?" spurði bóndi. „Ég ætla að biðja þig að byggja
mér Grund til ábúðar", svaraði Berghildur, „og helzt til nokkurra ára".
Bónda brá við þessi tilmæli og sagði, að það mundi ekki þykja
forsjállegt af sér að byggja öðrum eignar ábýlisjörð sína, allra sízt
konu, sem hann vissi engin deili á; auk þess væru góðar jarðir ekki
auðfengnar um þessar mundir. Berghildur sagði, að hann hefði satt að
mæla; lagði þó fast að bónda að verða við bæn sinni, en hann færðist
undan. „Viltu þá ekki heita á mig", sagði hún, „að byggja mér Grund, ef
þér býðst einhver góð jörð til ábúðar í vetur?" Bóndi sagði, að þá væri
nokkru nær. Loksins lét hann tilleiðast að veita Berghildi vilyrði
fyrir jörðinni með því skilyrði, að sér byðist einhver sú jörð til
ábúðar, sem hann væri ánægður með, fyrir næstu fardaga. Berghildur
kvaðst vera ánægð með þessa kosti og sagðist mundu vitja
byggingarmálanna næsta vor. Að svo mæltu kvaddi hún bónda með mestu
virktum og þakkaði honum innilega fyrir heityrði hans. Bóndi bauð henni
að þiggja beina, en hún kvaðst ekki mega bíða; hafði hún sig skjótt til
ferðar og var skammt komin, er hún hvarf bónda sjónum. </p> <p> Þegar
Berghildur var farin, fór bóndi að hugsa um loforð sitt, og þótti honum
sér hafa farizt heimskulega. Á hinn bóginn þótti honum sem viðsjárvert
hefði verið að neita henni með öllu, því að konan var sköruleg og
svipmikil, og hafði honum komið til hugar, jafnskjótt og hann sá hana,
að hún mundi vera huldukona, en það fólk er vant að vera hefnigjarnt og
langrækið, ef það er móðgað. Leið nú langt fram á vetur, og snerist
hugur bónda oft að Berghildi og loforði sínu við hana, en ekki gerði
hann sér far um að fá sér jörð til ábúðar. Þegar kom fram á útmánuði,
var bónda boðin góð jörð frammi í Skagafjarðardölum til ábúðar; þá hann
boð þetta, því að hann vissi, að einhver ráð mundu verða með ábúðina á
Grund, þó að Berghildur kæmi ekki.</p> <p> Nú leið fram til fardaga, og
bar ekkert til tíðinda. Þá var það einn dag, að Berghildur kom að Grund
og hitti bónda; kvaðst hún nú vera komin til þess að vitja
byggingarmálanna. Bóndi sagðist hafa haft hana í hyggju, og væri jörðin
laus til ábúðar. Eftir þetta flutti bóndi búferlum á jörð þá, er hann
hafði fengið sér, settist þar að og kunni vel við sig, en Berghildur
tók sér bólfestu á Grund. Hún keypti sér eitthvað af búpeningi af bónda
þeim, er fór frá jörðinni, en nokkuð af ýmsum bændum þar í grenndinni.
Hjú réð hún til sín og þar á meðal tvo vinnumenn. Berghildur kom að
máli við þá og spurði, hvort annar hvor þeirra vildi ekki takast á
hendur að segja sér á sumardaginn fyrsta, hvað hún héti í raun og veru,
hver staða sín væri og hvert væri heimili sitt. Ef annar hvor þeirra
gæti leyst þetta vel af hendi þá skyldi hann góð laun fyrir hljóta, en
illt mundi af leiða, ef hann gæti ekki bundið enda á loforð sitt. Annar
vinnumaðurinn gekk þegar að kostum þessum, og var nú allt kyrrt um
hríð. Brátt kom það í ljós, að Berghildur var búkona mikil og stjórnsöm
á heimili.</p> <p> Sumardaginnfyrsta gat vinnumaðurinn ekki leyst af
hendi loforð sitt við Borghildí, og fannst hann skömmu seinna dauður
skammt frá bæ sínum. Svona liðu nokkur ár, að vinnumenn Berghildar
gengu að sömu kostunum, hver fram af öðrum, og fóru þeir allir sömu
leið, en ekki ber mönnum saman um, hve margir þeir hafi orðið að lokum.
Sumir segja þrír, en aðrir sex eða jafnvel fleiri; var komið svo að
lokum, að Berghildur húsfreyja fékk engan smalamanna, er vildi ganga að
skilmálum hennar.</p> <p> Eitt vor kom piltur að Grund, um
tvítugsaldur. Húsfreyja tók hann tali og spurði, hvað hann ætlaði fyrir
sér. Hann kvaðst ekki vita það gjörla, því að hann væri vistlaus.
Berghildur spurði, hvort hann vildi ekki fara til sín fyrir vinnumann.
Pilturinn kvaðst vera fús til þess. Húsfreyja spurði, hvort hann mundi
ekki vilja ganga að kostum þeim, sem áður eru nefndir, og skýrði honum
frá þeim. Pilturinn lofaði því, og líkaði Berghildi þá hið bezta.</p>  <p>
Um haustið, þegar átti að taka sauðfé á gjöf, spurði Berghildur
piltinn, hvort hann hefði nokkurn tíma stundað fjárgeymslu á vetrum.
Hann neitaði því. Húsfreyja sagði, að hann skyldi þá byrja það nú og
hirða í vetur lömbin í húsinu þar uppi á túninu, og kvaðst hún sjálf
ætla að hafa gætur á, hvernig honum færi það úr hendi. „Þú munt
einhvern tíma verða bóndi", sagði hún, „og er það vesalt fyrir bændur
að kunna ekki að hirða fé sitt". Pilturinn tók við fjárgeymslunni
umyrðalaust og lánaðist hún vel. Berghildur kom í húsið einu sinni á
viku hverri, og líkaði henni umgangur piltsins ágætlega.</p> <p> Nú
leið fram að jólum. Um þessar mundir var síður að messa jólanæturnar,
og fóru þá allir til kirkju, sem gátu komið því við. Jólanóttina var
gott veður, frost og bjart og hjarn á jörðu; fór þá allt fólk á Grund
að búa sig til messu nema húsfreyja, því að hún var ætíð vön að vera
heima jólanæturnar, síðan hún kom að Grund. Lambamaðurinn bjó sig ekki,
því að hann þóttist vera lasinn og kvaðst ætla að vera heima. Húsfreyja
sagði, að ekki sæi á honum frekar en á hinu fólkinu, og skyldi hann
fara með því; fór pilturinn þá að búa sig og lagði af stað með hinu
fólkinu fram að Flugumýri. Þegar það var komið eina bæjarleið, svo að
ekki sá heim að Grund, sagði pilturinn, að sér væri að verða svo illt,
að hann hlyti að setjast niður, og kvaðst hann ætla að vita, hvort
ógleðin liði ekki frá sér, en hitt fólkið hélt áfram. Þegar það var
komið í hvarf, reis pilturinn á fætur og hélt heim á leið. Hann gekk
sniðhallt upp að lambhúsi því, sem hann hafði umgöngu um, fór inn fyrir
dyrnar og lét þar fyrirberast nokkra stund. Rifur voru á hurðinni, og
gat pilturinn því séð út um þær heim til bæjarins; gat hann þá að líta,
að húsfreyja gekk upp frá bænum og upp hjá lambhúsinu. Pilturinn beið
enn nokkra stund, en þá fór hann út úr húsinu; sá hann þá, að húsfreyja
stefndi til fjalls og gekk mjög hratt. Pilturinn komst á slóðir hennar,
en var langt á eftir húsfreyju. Klettabelti eitt er hátt uppi í fjalli
fyrir ofan Grund, sem nefnt er Frostastaðaborg, þangað stefndi
húsfreyja og hvarf piltinum þar sjónum, en hann hélt á eftir henni.
Þegar hann kom að klettabeltinu, sýndist honum það vera húsaþyrping.
Þar var byrgi eða hellir á einum stað, og gekk pilturinn þar inn. Hann
heyrði mannamál þar innar af, og þekkti hann þar rödd húsmóður sinnar.
Hann heyrði, að fólk það, sem þar var, var setzt að snæðingi; var það
að tala við Berghildi og spyrja hana tíðinda.</p> <p>Þegar það hafði
matazt, heyrði pilturinn, að það gekk lengra inn í annað hús og fór að
dansa; gerði hann sig þá fremur djarfan og gekk inn í baðstofu
huldufólksins, því að honum leyndist ekki, að fólk þetta væri
ljúflingar; var honum það fullljóst, að líf hans lá við, ef huldufólkið
yrði vart við hann, en honum þótti engu betra að láta líf sitt á
sumardaginn fyrsta en nú þegar. Þegar pilturinn kom inn í borðstofuna,
sá hann, að leifarnar höfðu verið teknar af borðinu og látnar í ker
eitt á afviknum stað; tók hann þar rif eitt af hangnu sauðaketi, vafði
því innan í dúk, er varð fyrir honum, og stakk öllu saman í barm sér.
Að því búnu gekk hann út sem hraðast og gekk til hliðar með klettunum,
þangað til hann fann eitthvert afdrep, og faldi sig þar; ætlaði hann að
bíða þar, þangað til húsfreyja kæmi út og héldi heimleiðis. Að löngum
tíma liðnum kom hún út úr hömrunum og stefndi ofinn hliðina; hljóp hún
mjög og leit aldrei aftur. Þegar hún var komin í hvarf, hraðaði
pilturinn sér ofan eftir, þangað sem messufólkið hafði skilið við hann
um kvöldið. Þar lagðist hann niður og lá þar, þangað til fólkið kunn
frá kirkjunni; ýtti þá einhver við honum. Pilturinn hrökk þá upp og
lézt hafa sofið. Fólkið spurði eftir heilsu hans, en hann kvaðst vera
orðinn heilbrigður. Pilturinn fór nú heim með messufólkinu og læsti
dúkinn og rifið niður í kistu sína. Leið svo að sumarmálum, og fór
húsfreyja þá að verða dauf í bragði, eins og hún átti vanda til.</p> <p>
Sumardagsmorguninn fyrsta var lambamaður snemma á fótum og gekk til
dyra. Hann mætti húsfreyju á bæjarhlaðinu, og var hún svipmikil og
ógurleg að yfirbragði, en það var ekki vandi hennar. Hún gekk að
piltinum, tók í hönd honum og mælti: „Nú er sumardagurinn fyrsti, og
skaltu nú þegar segja mér, hvað þú veizt um hagi mína, eða koma með mér
að öðrum kosti." Pilturinn bað húsfreyju að lofa sér að hafa ráðrúm
nokkurt, og leyfði hún það. Hann gekk nú að skemmu, er stóð þar á
bæjarhlaði, tók dúkinn og rifið upp úr kistu sinni, gekk með hvort
tveggja til húsfreyju og sagði um leið: „Það er hvorki margt né mikið,
sem ég hef að segja þér. Þú heitir Halldóra og átt heima hérna uppi í
fjallinu. Þú ert sýslumannskona og átt tvær dætur með honum." „Geturðu
fært nokkrar sannanir fyrir máli þínu?" spurði hún. Pilturinn rétti
húsfreyju þá dúkinn og rifið og mælti: „Þekkirðu ekki dúk þenna? En
rifið tók ég af því, sem borðað var fyrir augum þínum jólanóttina í
vetur." Þá sagði húsfreyja: „Þú hefur rétt að mæla. Þú hefur gert vel
að leysa mig úr álögum, og mun ég ekki dvelja lengi í mannheimum eftir
þetta, heldur mun ég hverfa til heimkynna minna svo fljótt sem mér er
unnt. Þar skaltu finna mig sem fyrst, og skulum við þá talast meira
við." Eftir þetta fór pilturinn og hleypti út gemlingum sínum, því að
svo vildi Berghildur vera láta. Hún lét hýsa gemlinga fram til
sumarmála, en vildi, að þeim væri hleypt mjög snemma út á morgnana, og
í ýmsum öðrum greinum var hún frásneidd búskaparháttum þeim, er
tíðkuðust í sveitinni. Húsfreyja skammtaði nú fólki sínu og gaf flestum
heimilismönnum gjafir; þakkaði hún þeim öllum trúa þjónustu, er hjá
henni höfðu verið, því að hún kvaðst mundu hverfa þaðan, áður en langt
um liði; sagðist hún mundu ráðstafa jörðinni og búinu bráðlega, þótt
hún gerði það ekki að svo stöddu Um daginn var húsfreyja mest frammi
við, en þegar minnst varði, var hún horfin, og vissi enginn, hvað af
henni hafði orðið.</p> <p> Um morguninn var sólskin og bezta veður, en
seinna hluta dagsins dimmdi með logndrífu; fór þá pilturinn upp í fjall
að hyggja að kindum. Þegar hann kom að klettabeltinu, þar sem hann
hafði verið jólanóttina, klappaði hann á bergið, og kom Berghildur
óðara til dyra. Hún fagnaði piltinum vel, bað hann að koma inn með sér
og sagði, að hann mætti vera alveg óhræddur. Hann gekk í bergíð með
huldukonunni, og fór hún með hann í afhús nokkurt. Þar bar hún fyrir
hann mat: kjöt og brauð og fleira, og gekk burt síðan, en kom aftur að
vörmu spori með einhverja hirzlu og tók til máls á þessa leið: „Ég ólst
upp með öðrum ljúflingum. Þegar eg var orðin gjafvaxta, vildu tveir
menn eiga mig, og reiddist sá, er eigi gat náð hylli minni, mér svo
mjög, að hann lagði það á mig, að ég skyldi aldrei geta notið yndis hjá
manni mínum til langframa, heldur skyldi ég fara til mannheima og geta
aðeins fundið mann minn á hverjum jólum. Ég skyldi aldrei komast úr
þessum álögum, nema einhver gæti sagt mér nafn mitt og heimili og stöðu
mína. Allir þeir, sem lofuðu að segja mér þetta, en gætu það ekki,
skyldu engu fyrr týna en lífinu, og ef enginn gæti orðið við tilmælum
mínum á tuttugu ára fresti, þá skyldi ég aldrei eiga afturkvæmt í
álfheima, heldur skyldi ég ganga burt af heimili mínu og verða að
steini. Nú hefur þú leyst mig af öllum þessum álögum, og væri skylt, að
ég launaði þér einhverju. Þú skalt þá fyrst eiga allt búið að Grund.
Skilaðu kærri kveðju til heimilismanna minna og seg þeim þessa
ráðstöfun mína. Bið þá að vera kyrra hjá þér, er vera vilja, en hina að
fara, sem það vilja heldur. Í annan stað eru hér peningar, er ég vil
gefa þér. Þú skalt fara með þá fram í Skagafjarðardali sem fyrst til
bónda þess, sem á Grund. Þú skalt biðja hann að selja þér jörðina. Hann
mun verða tregur til þess, en þó mun hann láta til leiðast, því að fé
þetta er meira en venjulegt verð fyrir álíka jörð og Grund er. Þessu
næst skaltu fara á bæ einn hér út með firðinum", - og nefndi huldukonan
hann, þótt nafnið sé ekki tilgreint hér, - „þar býr góður bóndi, og er
einkadóttir hans einna beztur kvenkostur í öllum Skagafirði. Þú skalt
reyna að fá hana fyrir bústýru í sumar og síðan til konu, og mun þér þá
vel farnast; eru þetta nokkur laun fyrir tilverknað þinn, og far nú
heill og vel. Heimilt er þér að leita mín, ef þú kemst í nokkurn vanda,
en aldrei skaltu fara af jörðinni“. Vinnumaðurinn þakkaði huldukonunni
innilega fyrir gjafir hennar og heilræði. Því næst fór hann heim að
Grund og skýrði fólkinu frá, hvernig nú væri komið. Hann sagði, að búið
og jörðin væru komin undir umsjón sína, og bað það af heimafólkinu, er
fáanlegt væri til þess, að verða hjá sér framvegis; urðu flestir til
þess, því að vinnumaðurinn var í mesta áliti, þótt hann væri ungur.</p> <p>
Daginn eftir reið nýi bóndinn fram í Skagafjarðardali og hitti bónda
þunn, sem átti Grund. Hann bað hann að selja sér jörðina, og var hún
ekki auðfengin, en þó fór svo að lyktum, að hann náði kaupum á
jörðinni, því að gamli Grundarbóndinn sá, að hún var ofborguð í raun
réttri; bjó hann fram í Skagafjarðardölum til elli og hafði ávallt nóg
fyrir sig að leggja.</p> <p> Skömmu eftir að nýi Grundarbóndinn var
kominn heim, fann hann bónda þann að máli, er huldukonan hafði vísað
honum til, að því er snerti kvennamálin. Dóttir bónda fór til hans þá
þegar og var bústýra hjá honum um sumarið. Um haustið kvæntist hann
henni, og urðu samfarir þeirra hinar beztu. Þau bjuggu á Grund til
ellidaga við auð og allsnægtir og voru vel metin af öllum, er nokkuð
þekktu til þeirra.</p>  <p><a name="_Toc380007030"></a> </p> </body></html>