<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Hjónadjöfullinn</title></head><body>  <p>Á
Geirmundarstöðum í Skagafirði bjuggu einu sinni hjón og fóru hugir
þeirra ekki saman. Enda var það mælt að annar maður væri í þingum við
konuna og gjörði því allt sitt til að spilla milli hjónanna. Í því
skyni magnaði hann fjanda einn í hundslíki mórauðan að lit. Þennan
fjanda sendi hann á Geirmundarstaði til að verða hjónadjöfull. Öldruð
kona var í dvöl hjá þeim hjónum á Geirmundarstöðum; hún tók eftir því
að í hvert sinn áður en hjónin fóru að rífast kom mórauður hundur inn í
baðstofuna, fór upp á pallinn og lagði kanann upp á rúmið á milli
hjónanna þar sem þau sátu og geispaði svo ólundarlega. Þegar seppi var
búinn að þessu var það ævinlega segin saga að hjónin fóru að rífast.
Gamla konan talaði þá við hitt vinnufólkið um fyrirrennara þann er hún
sæi fyrir rifrildi hjónanna og kom því öllu ásamt um að hún skyldi
segja konunni frá því er hún sæi og vita hvort hún gæti ekki með því
miðlað málum milli hjónanna; því raunar voru hjónin ástsæl hjá öllum
hjúum sínum.</p> <p> Einu sinni tók hin skyggna kona húsmóður sína tali
og leiddi henni fyrir sjónir ókristilegt athæfi þeirra hjóna í rifrildi
og annarri sambúð. Konan tók ekkert undir það með fyrsta, en hin
aldraða kona sagði að hún mundi gjöra sér meira far um að forðast
illdeilur við bónda sinn ef hún vissi af hverju rifrildi þeirra risi.
Síðan sagði hún henni upp alla sögu og bað hana þess lengstra orða að
vægja í öllu til við bónda svo hún skemmti ekki skrattanum lengur með
illdeilum sínum. Konan hét henni góðu um það allt sem í sínu valdi
stæði. Fór þá svo að samkomulag þeirra hjóna batnaði dag af degi<span style="font-weight: bold;">.</span></p></body></html>