<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Boli og fylgdarmenn Guðleifar</title></head><body>  <p>Að
morgni héldu fylgdarmenn af stað með Guðleifu, sem boli fylgdi og fóru
þann dag að Mannskaðahóli á Höfðaströnd. Þar sagði fólkið að nóttina
áður hefði því orðið lítt svefnsamt fyrir aðgangi Bola.</p> <p>Næsta
morgun héldu þeir áfram ferðinni, og með því að Höfðavatn lá allt á
ísi, kusu þeir heldur að fara eftir því en út með bæjum. Þegar þeir
komu ofan að vatninu, var þar bakki hár með snjóhengju. Urðu þeir að
brjóta skarð í hengjuna til þess að koma hestunum fram af. En sem þeir
voru komnir fram á vatnið, fór Guðmundur upp á bakkann að hjálpa
Guðleifu niður. Þá þverneitar hún að fara ofan, því að hún segir, að
Þorgeirsboli standi þarna í skarðinu og þori hún ekki fyrir sitt líf að
fara fram hjá honum. Eftir langt þóf komu þeir henni þó loks fram á
vatnið og á hestbak. Segir síðan ekki af ferðum þeirra fyrr en um
kvöldið, að þeir komu að Felli í Sléttuhlíð, skiluðu Guðleifu og gistu
þar um nóttina.</p> <p>Guðmundur hafði haft andvara á sér undanfarnar
nætur til þess að hafa gát á Guðleifu, og svo gerði hann enn þessa
nótt. Hann verður þess var, að hún fer á stjá og fram. Klæðir hann sig
þegar og fer á eftir henni. Bærinn stóð þá opinn, og þegar hann kemur
út á hlaðið, sér hann, hvar Guðleif stikar út tún með fötu i hendi.
Guðmundur fer í humátt á eftir henni. Tekur hún nú að snúast og berja í
kringum sig með fötunni. Þegar hann kemur til hennar, biður hún hann að
hjálpa sér, því að hér sé Þorgeirsboli kominn og ætli nú drepa sig.
Sagðist hún hafa ætlað að ná vatni og kveikja upp eld til að skola úr
fötum sínum. Guðmundur kom henni heim og í rúmið, og bar ekki fleira
til tíðinda þá nótt.</p> <p>Morguninn eftir héldu þeir félagar
heimleiðis, fóru í lotunni fram í Svaðastaði og vonuðust nú eftir betri
viðtökum en síðast. En heimilisfólk þar hafði enn sögu að segja, að
Boli hefði komið á undan þeim og látið dólgslega, svo að enginn friður
hefði verið fyrir honum nóttina áður. Fór þeim nú ekki að lítast á
blikuna og þótti ekki einleikið, ef skratti sá væri orðinn fylginautur
þeirra, þótt Guðleif væri ekki með í för.</p> <p> Frá Svaðastöðum fóru
þeir seint daginn eftir. Var þá komin asahláka og vatnssull mikið á
eylendinu. Þeir fóru fyrir framan Hegranesið og fram Borgarey, yfir
Krossanessporða og skildu hjá Stekkjarvaði á Húseyjarkvísl, sunnan við
Geldingaholt. Reið Eyjólfur fram kvíslarbakkann fram hjá Krossanesi, en
fór ekki heim til sin, því að hann þurfti að halda uppboð einhvers
staðar þar fram frá daginn eftir. Þangað ætlaði Guðmundur líka að koma.</p> <p>
Nú er að segja frá Guðmundi. Hann ríður út á kvíslina á vaðinu, og var
þar sterkur ís. Tunglskin var og bjart veður. Hann reið brúnskjóttum
hesti, er hann átti, skörpum, viljagóðum og vel gefnum. Þegar hann
kemur út á miðja kvíslina, verður honum litið út með holtinu og sér þá
einhverja skepnu koma utan að, á stærð við kálf eða stóran hund.</p> <p>Sendist
þetta áfram á móts við hann, en þó vestar. Honum datt í hug, að þetta
gæti verið dönsk tík, sem hann átti og er honum mjög fylgispök. Lá hún
nú á hvolpum og hafði því ekki farið með honum í þessa ferð. Þótti
honum hugsanlegt, að hún hefði fengið eitthvert veður af honum og kæmi
þarna til móts við hann, og kallar því á hana með nafni. En í sunna
bili hvarf þetta, og um leið kvað við brestur svo hár, að hann hafði
aldrei heyrt annan eins. Fannst Guðmundi það engu líkara en glerharðri
öldungshúð hefði verið lamið ofan í ísinn með ægilegu heljarafli. Þetta
varð um leið og hann var að koma af kvíslinni og upp á bakkann. En við
brest þennan og drunur rammfældist Skjóni. Stökk hann út alla bakka og
út allar mýrarnar undan Holtskoti, og var ekkert viðlit að stöðva hann.
Þetta var allt einn krapavaðall og vatnselgur, en Skjóni fór yfir það
sem fugl flygi. Var hvergi þurr þráður á Guðmundi fyrir vatnshríðinni.
Loks tókst honum að stilla hestinn út og niður undan Halldórsstöðum.
Snéri hann nú aftur heim á leið. En svo var hesturinn trylltur, að
Guðmundur ætlaði hvað eftir annað :að missa hann á roksprett eitthvað
út í loftið. Var hann þó enginn viðvaningur í þeim efnum, því að hann
var annálaður hestamaður.</p> <p> Þegar Guðmundur á endanum komst heim
að Holtskoti lét hann hestinn í hús og bar fyrir hann ilmandi hey, en
ekki fékkst Skjóni til þess að grípa í heyið, heldur æddi um húsið og
skalf, eins og hann væri festur upp á þráð. Þótti Guðmundi bágt að
skilja við hann svo á sig kominn, svo að hann fór heim, vakti bóndann
og bað hann að ganga með sér út í hesthúsið. Á leiðinni fram göngin kom
tík Guðmundar út úr skoti sínu og flaðraði upp um hann. Hafði hún
aldrei farið neitt þaðan af hvolpum sinum, meðan hann var burtu. Þeir
bóndi gengu í hesthúsið og kveiktu ljós. Var þá enn sama æðið á Skjóna.
Tók nú Guðmundur að strjúka klárnum og láta vel að honum, og eftir
langan tíma fór hann að spekjast svo mikið, að hann fékkst til að grípa
í heyið við og við. Fóru þeir ekki frá honum fyrr en hann var orðinn
nokkurn veginn rólegur, og var þá langt liðið á nótt.</p> <p> Daginn
eftir reið Guðmundur á uppboðið, eins og hann hafði ætlað sér. Kom hann
á leiðinni við á Reykjarhóli. Því að þar var hið mesta kunningjafólk
hans. En nú varð fátt um kveðjur. Hafði Boli komið þar á undan honum um
nóttina og látið svo illa, að þar var enginn friður. Skildi fólkið
ekkert í því, að þessi fjandi væri farinn að fylgja Guðmundi. Stóð hann
þar lítið við. En þetta var líka síðasta sinn, sem Boli hafði fyrir því
að boða komu Guðmundar, og kvaðst hann hafa orðið því fegnastur, er
hann losnaði við þá samfylgd.</p>  <p><a name="_Toc361306048"></a><a name="_Toc380006951"></a> </p> </body></html>