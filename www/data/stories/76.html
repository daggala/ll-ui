<html><head><meta charset="UTF-8"><title>Gunnar og draugurinn </title></head><body>  <p>Gunnar bóndi Ólafsson í Keflavík í Hegranesi hafði þann sið að róa syðra á vetrum, þegar hann var á léttasta skeiði, eins og Skagfirðingum var þá títt. Eitt haust var hann á suðurleið með þeim Skagfirðingum, og voru þeir nálægt tuttugu saman. Eitt kvöld hrepptu þeir vont veður og urðu því að gista á kotbæ einum allir saman. Hann var einhvers staðar á Nesjum suður. Lítið var um húsrúm í kotinu, og urðu sumir þeirra félaga að sofa á gólfinu, en sumum var hrúgað saman í rúmflet, og var Gunnar einn þeirra. Um nóttina dreymdi hann, að hann fyndi einhvern ógnarlegan þunga ofan á fótunum á sér; þóttist hann þá líta upp og sjá, að stelpa sat á fótunum á honum. Gunnar þóttist vita, að þungi sá, er hann fann til, væri af völdum stelpunnar, yrti því á hana og sagði: „Farðu burt, helvítis dubban þín, því að annars skal ég góma þig." Stelpan fór ekki að heldur, og þóttist Gunnar þá ætla að rísa upp, en gat það ekki; þóttist hann nú illa staddur og mælti aftur til stelpunnar: „Komdu nær," en hún hreyfði sig ekki. Þá tók að síga í Gunnar, og mælti hann til stelpunnar í þriðja skipti: „Komdu nær, ef þú þorir." Þá svaraði stelpan, að sér væri ómögulegt að komast upp fyrir kné á honum, og yrði hún að halda sig fyrir neðan þau. Gunnar þóttist nú taka á öllu því, sem hann átti til, og reyna að rísa upp; tókst honum það loksins, og ætlaði hann þá að þrífa til stelpunnar, en hún hoppaði ofan af fótunum á honum og ofan á gólf. Við það vaknaði Gunnar, og sá hann stelpuna skoppa út úr baðstofudyrunum, um leið og hann vaknaði.</p>  <p><a name="_Toc361306100"></a> <br> <br> </p> </body></html>