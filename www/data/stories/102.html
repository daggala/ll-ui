<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Álfakaupmaðurinn</title></head><body>  <p>Einu
sinni fór bóndi úr Sléttuhlið í kaupstað í Hofsós með ull sína eins og
oftar. En þegar hann ætlaði að fara að leggja hana inn vildi kaupmaður
hana ekki; sagði hún væri illa þvegin o.s.frv. Bóndaauminginn hafði
ekki annað innlegg en þetta ullarhár og varð því mjög hnugginn að hann
fékk ekkert út heldur og mátti fara allslaus heim aftur að öðru leyti
en því að hann hafði sömu ullarpokana á hestinum sem hann fór með í
kaupstaðinn.</p>    <p> Þegar hann var að fara kom til hans maður sem
heilsaði honum kurteislega og spurði hann hví hann væri svo hnugginn.
Bóndi sagði sem var: að kaupmaðurinn hefðu gert sig afturreka með
ullina. Ókunni maðurinn sagðist nú reyndar hafa vitað það því að hann
hefði verið í búðinni og heyrt hvað þeim kaupmanni hefði farið á milli.
Sagðist hann nú skyldi kaupa af honum ullina ef hann vildi verzla við
sig einan þaðan í frá; sagði hann að kaupmanni færist ekki að finna að
vörum bænda, hann hefði ekki svo góðar vörur sjálfur. Bóndi lofaði
honum því. Fór hann síðan með manninum inn fyrir Hofsóskaupstaðinn að
svokölluðum Staðarbjörgum; þar sagði maðurinn honum að taka ofan
ullarpokana. Bóndinn gjörði það. Síðan sagði maðurinn honum að hann
væri álfakaupmaður; sagðist hann hafa bústað sinn og verzlun þar í
Staðarbjörgunum. Síðan fór hann með bóndann inn í búð sína hafði
bóndanum áður sýnzt það vera ber kletturinn - og sá hann þar margt fólk
og fallegar vörur. Síðan lét kaupmaðurinn hann taka út á ull sina og
fylgdi honum aftur til hestanna. Sendi hann konu bónda klút í kaupbæti;
hafði aldrei sézt þar í Sléttuhlíðinni jafnfagur klútur. Sagði hann
honum að hann skyldi koma með ull sína á hverju sumri í sama mund þar á
klettana og þá skyldi hann fá út á hana; en vanda yrði hann þvott á
ullinni og engum mætti hann segja hvar hann seldi ull sína.</p> <p>
Hélt nú bóndi heim glaðari í huga en á horfðist í fyrstu. Þegar hann
kom heim undruðust allir hve góðar og fagrar vörur hann hafði og spurðu
hann hvar hann hefði fengið þær, en hann lét fátt yfir og vildi ekki
mikið um það tala. Gekk þannig upp frá því á meðan bóndinn lifði að
hann verzlaði á hverju sumri við álfakaupmanninn og líkaði vel. Aldrei
sagði hann frá því fyr en á dánardægri sínu.</p>  </body></html>