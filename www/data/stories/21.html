<html><head><meta charset="UTF-8"><title>Huldukonan í Grásteini </title></head><body>  <p>Maður nokkur, ungur og kátur, átti fyrir nokkrum árum heima í Borgarsveitinni, annaðhvort á Kimbastöðum eða á Sauðá. Vetrarkvöld eitt átti hann leið um veginn, sem liggur fram með fjallinu, og var glatt tunglsljós. Þá er maðurinn var kominn nokkuð út fyrir Kimbastaði, sá hann, að kvenmaður gekk rétt á undan honum í hægðum sínum. Maðurinn fór að hvetja sporið, því að hann vildi hafa tal af stúlkunni og vita, hvaðan hún væri, en hann nálgaðist hana ekkert, og þótti honum það kynlegt. Maðurinn tók nú að hlaupa við fót, en kallaði til stúlkunnar og bað hana að bíða sín. Hún nam staðar og leit við, en anzaði honum engu og hélt síðan af stað aftur. Maðurinn reiddist, er stúlkan vildi ekki svara honum, og vill nú fyrir hvern mun ná henni; tekur hann því til fótanna og hleypur á eftir stúlkunni. Rétt fyrir norðan og austan túnið í Brennigerði, sem er næsti bær fyrir utan Kimbastaði, er mjög stór steinn, alveg sérstakur, sem nefndur er Grásteinn. Þangað stefndi stúlkan og fór sér ekki mjög ótt, en maðurinn hljóp á eftir sem fætur toguðu. Þá er hann korn nálægt steininum, sýndist honum vera opnaðar dyr á honum, og gekk stúlka að þeim; þóttist hann nú sjá, að hann mundi verða af fundi stúlkunnar, og féll honum það mjög illa. Heldur dró saman með manninum og stúlkunni, og var skammt á milli þeirra, en hún var komin fast að steininum. Maðurinn hafði broddstaf mikinn í hendi og sló honum til stúlkunnar, en höggið kom í mjöðmina á henni, og rak hún upp hljóð mikið. Því næst sneri hún sér við og mælti til hans með mikilli reiði: „Fyrir þetta níðingsverk þitt skal koma yfir þig vægðarlaus hefnd; ég legg það á þig, að þú skalt vera sístelandi upp frá þessu, hvenær sem þú getur komið því við. Þú skalt og ávallt kveljast af sáru hugarangri, er þú ert vakandi, og skal líf þitt vera þér þung byrði, en þó skaltu verða gamall maður." Að svo mæltu hvarf stúlkan, en ummæli hennar rættust á manninum. Til þessa tíma hafði ekki brytt á neinni óráðvendni hjá honum, en eftir þetta varð hann rummungsþjófur. Hann þjáðist og ávallt af hugsýki og varð mjög ófarsæll, en náði þó háum aldri.</p>  <p><a name="_Toc380006939"></a><a name="_Toc361306037"></a> </p> </body></html>