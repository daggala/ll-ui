<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
	<p><img src="data/images/sturlungaslod-logo.png"/></p>
	<p>Í Skagafirði eru nokkrir staðir sem koma fyrir í átakasögu Sturlungaaldar, eins og 13. öldin hefur verið kölluð. Nafnið er dregið af Sturlungum, sem vildu öðlast meiri völd en aðrar valdaættir vildu láta þeim eftir. Við höfum tengt nokkra staði saman á slóð sem tekur nafn af Sturlungunum af því að það voru þeir sem réðust inn í héraðsríki Árbirninga, sem stjórnuðu í Skagfirði, og skildu eftir sig blóði drifna slóð. Á fyrri hluta 13. aldar stjórnuðu Sturlungar mestum hluta Vesturlands og á austanverðu Norðurlandi. Ættarhöfðingjar Sturlunga voru óragir og metnaðargjarnir og stefndu sumir þeirra jafnvel á landsyfirráð. Sú viðleitni þeirra hlaut að kalla á viðbrögð annarra ættarhöfðingja. Ásbirningar vörðust ágangi þeirra af alefli. Afleiðingarnar voru mannskæðir bardagar. Haukdælir, sem voru valdamiklir sunnanlands stóðu með Ásbirningum gegn Sturlungum. Oddaverjar, sem einnig voru sunnanlands og Skaftfellingar fyrir austan veittu ýmsum lið. 13. aldar Skagfirðingar urðu vitni að skelfilegum átökum og grimmdarverkum sem settu mark sitt á sögu héraðsins og hefur verið minnst æ síðan. Ásbirningar vörðust og sigruðu Sturlunga í Örlygsstaðabardaga 1238 með aðstoð Haukdæla og þeir höfðu einnig betur í Flóabardaga 1244, en Sturlungar sigruðu þá í Haugsnesbardaga 1246 og brutu þar með veldi þeirra á bak aftur.</p>

</div>

</body>
</html>