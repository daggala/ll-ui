<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Hlöðukálfurinn í Hróarsdal</title></head><body>  <p>Endur
fyrir löngu bjó bóndi nokkur á Kárastöðum í Hegranesi, næsta bæ við
Hróarsdal, og kunna menn nú ekki að nafngreina hann, en ærið þótti hann
forn í skapi. Í engi Hróarsdals er grunn tjörn, sem sést ekki heiman
frá bænum, vaxin sefi og fergini, og sóttu Kárastaðakýrnar mjög í hana.
</p> <p> Það var einu sinni á slætti, að Hróarsdalsbóndi kom þar að,
sem nágrannakýrnar stóðu í tjörninni og voru búnar að gera þar hinn
mesta usla. Reiddist hann þessu ákaflega og rak þær burt mjög
óvægilega. Einkum lék hann hart kálfanga sægráan, mesta eftirlæti
Kárastaðabónda. Veiktist kálfurinn af þessum hrakningum og drapst litlu
síðar.</p> <p>Kárastaðabóndi undi illa við og hugði á hefndir. Magnaði
hann kálfinn og lét svo um mælt, að hann skyldi síðan fylgja heyinu úr
tjörninni, vera jafnan í heystæði eða hlöðu, þar sem það væri látið, og
aldrei skyldi það fyrnast til neinna nytja. Eru fleiri sögur af kálfi
þessum, bæði frá fyrri og síðari tímum, en unnt er að telja, því að
jafnan hefur hann verið að þvælast fyrir þeim, sem gengu um
tjarnarheyíð, og þótt heldur hvimleiður. En það, sem hér fer á eftir,
eru frásagnir Jónasar Jónssonar (1840-1927), sem var bóndi í Hróarsdal
frá 1863 til dauðadags og nafnkunnur merkismaður.</p> <p> Á yngri árum
mínum var ég látinn standa yfir sauðum föður míns á vetrum. Voru þeir
hýstir sér og þeim beitt, þótt annað fé væri á gjöf. Að sauðahúsinu var
bundið gott hey og meðal annars heyið úr tjörninni, sem var samblandað
sefi og fergíni og þótti hið bezta fóður með þyrrkingsbeit. Venjulega
gaf ég á garðann á morgnana, og þurfti þá ekki annað fyrir að hafa á
kvöldin en láta sauðina inn. Í yfirstöðunni gekk ég við reku úr tré,
því að skóflur voru ekki til, og notaði ég hana til þess að moka ofan
af fyrir sauðina, þegar snjóþungt var.</p> <p> Eitt kvöld rak ég
sauðina heim sem oftar. Var hríðarveður og tekið að dimma. Sauðirnir
voru vanir að ryðjast um fast til þess að komast sem fyrst inn í húsið,
þar sem þeir vissu af tuggunni í garðanum. En þetta kvöld brá svo við,
að enginn vildi fara inn, og þó einhver þeirra kæmist í dyrnar, kom
hann jafnharðan aftur, eins og hann væri hundeltur. Eftir að hafa
strítt við þetta árangurslaust um stund leiddist mér þófið, snaraðist
inn í húsið með rekuna á lofti og hugsaði þeim þegjandi þörfina, sem
væri að gera mér þessa glettu. Sé ég þá, hvar kálfurinn stendur fremst
í annarri krónni. Ég veð að honum, en hann bregður við hart og skýzt
inn í vegginn, og opnaðist Veggurinn fyrir honum, svo að eg sá
greinilega út. Henti ég um leið rekunni á eftir honum, en þá laukst
Veggurinn aftur, og kálfurinn hvarf mér. Nú stóð ekki á sauðunum að
fara inn í húsið, og þegar þeir voru allir komnir á garðann, fór ég að
leita að rekunni við vegginn, þar sem ég henti henni í kálfinn, en fann
hana hvergi. Þá lokaði ég húsinu og gekk heim á leið. En þegar ég gekk
upp með húsinu, þar sem kálfurinn hafði farið í gegn, steig ég ofan á
rekuna. Lá hún þar sunnan undir veggnum, en hann var heill eftir sem
áður.</p><p> Í Hróarsdal var niðursetningur, sem Valdimar hét
Kjartansson. Að mörgu leyti var hann fáviti, hafði aldrei getað numið
kristin fræði og var því ófermdur. En margt lærði hann af vísum, kvæðum
og sálmum, sem hann söng hástöfum, þó að lítt skildi hann í efninu. Í
daglegu tali var hann nefndur Valdi vitlausi. Þegar hann var spurður að
því, hvað yrði um mann eftir dauðann, svaraði hann hiklaust, að fyrst
færi maður í gröfina og síðan til helvítis. Ýmislegt gat hann unnið í
samverki með öðrum, en auk þess gerði hann venjuleg fjósverk og malaði
rúg í brauð og út á grauta. </p> <p> Verst þótti Valda að taka til
handa kúnum. Þær voru nú fleiri en áður, og var því tjarnarheyið látið
í fjóshlöðuna. Gerði kálfsi sér býsna dælt við Valda í hlöðunni, Og kom
þar, að hann ætlaði að afsegja að taka til heyið, Var honum nú lofað
öllu fögru, ef hann gæti handsamað kálfinn og sýnt hann, en alltaf stóð
svo á, ef hann gat gómað þrælinn og þá var enginn nærstaddur. Það var
eitt sinn að vorlagi, þegar vötnin voru nýleyst, að piltar voru að
draga fyrir silung, en Valdi einn heima og fór að taka til heyið að
vanda. Sér hann þá kálfinn í einu hlöðuhorninu, rýkur þegar á hann og
nær í rófuna. Kallaði hann nú á hjálp, en enginn heyrði, og sviptust
þeir um hlöðuna lengi dags, því Valdi var tregur til að sleppa takinu.
Um síðir varð hann þó að láta kálfinn lausan og gekk til bæjar. Var
hann þá illa útleikinn, rifinn og táinn og allur svo af sér genginn, að
hann lá rúmfastur nokkura daga á eftir.</p>  <p><a name="_Toc380007049"></a> </p> </body></html>