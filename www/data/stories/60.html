<!DOCTYPE HTML PUBLIC "-//W3C//DTD HTML 4.01 Transitional//EN">
<html><head>
<meta charset="UTF-8"><title>Mælifell Galdramenn. Tómas á Nautabúi</title></head><body>  <p>Fyrir
eitthvað 70 árum bjó bóndi sá á Nautabúi í Skagafirði, er Tómas hét, og
var það mál manna, að hann vissi jafnlangt nefi sínu; sannar
eftirfylgjandi saga það, en hana sagði mér. Skammt frá Nautabúi er bær
sá, er Brekkukot heitir. <br>
</p>
<p>Þegar Tómas bjó að Nautabúi, bjó bóndi sá í Brekkukoti, er Skúli
hét, rammur að afli. Einhverju sinni bar svo við að kerling ein,
afgömul, dó þar í sveitinni, og var jörðuð að Mælifelli. Þá var prestur
á Mælifelli séra Jón Konráðsson. Nokkru eftir greftran kerlingar vaknar
séra Jón við það eina nótt, að hann dreymir að kerling kemur til hans
og biður hann hjálpa sér, því að ekki hafi hún frið í gröf sinni.
Prestur hyggur þetta markleysu eina og sofnar aftur. Finnst honum þá
kerling koma aftur og biðja sig sem fyrr að hjálpa sér, því að annars
sé ekki víst að hann fái sjálfur ró í sinni gröf. Hrekkur prestur upp
við þetta, klæðir sig í flýti og gengur út. Hann sér þá tvo menn við
leiði kerlingar, en sjálf stóð hún upp úr því til knjáa. Þegar
mennirnir sáu prest, hlupu þeir frá og þekkti klerkur að það voru þeir
Tómas á Nautabúi og Skúli í Brekkukoti. Hafði Tómas vakið kerlingu upp,
en Skúli hafði ætlað að taka á móti henni, ef á þyrfti að halda. Það er
frá presti að segja að hann kom kerlingu niður; en svo var hún mögnuð,
að prestur sagði frá því seinna, að það hefði verið hið versta verk, er
hann hefði gert um dagana, þótt honum tækist það um síðir.</p>
 <p> Ekki er þess getið, til hvers þeir félagar, Tómas og Skúli, hafi
ætlað að nota uppvakning þennan, en líklegt er, að þeir hafi ætlað að
hafa hann til smásnúninga nokkurra.</p>  </body></html>