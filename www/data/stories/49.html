<html><head><meta charset="UTF-8"><title>Frá Ábæjarskottu: Skotta tekur hvolp í fóstur</title></head><body>  <p>Veturinn 1875-76 gekk hundafár mikið um Skagafjörð, og urðu mörg heimili hundlaus. Þá bjó á Gilsbakka í Austurdal Jón skáld Jónsson og Valgerður Guðmundsdóttir. Son áttu þau, er Gestur heitir, og var hann tíu ára gamall, þegar þetta var. Hundafárið barst að Gilsbakka, svo sem á alla aðra bæi þar i grennd, og drapst fjárhundurinn þar undir vorið. Olli það miklum örðugleikum, því að smölun og fjárgæzla er þar í erfiðara lagi, enda er þar beitt til fjalls. Var því fenginn hvolpur eins fljótt og kostur var á. Hann var svartur að lit, með hvíta bringu og hvítar lappir upp á hné, og var því kallaður Lappi; var hann bráðþroska og fjörmikill og gerðist fylgispakur vinnumanninum.</p> <p>	Svo bar við snemma vors, að vinnumaðurinn þurfti að skreppa einhverra erinda suður að Merkigili, sem er næsti bær við Gilsbakka, en sú bæjarleið er löng og seinfarin, einkum í vorleysingum, því að á henni eru vondar torfærur, sérstaklega Merkigilið og lækur nokkur, sem er illfær í leysingum. Þótti vinnumanni Lappi vera of ungur og óharðnaður til að fylgja sér yfir lækina og lét því loka hann inni. Góðri stundu eftir það er hann var farinn, slapp þó hvolpurinn einhvern veginn út, þefaði upp slóð vinnumannsins og var horfinn á eftir honum, áður en eftir því var tekið. Sást hvolpurinn aldrei eftir það, og var talið víst, að hann hefði farizt i öðrum hvorum læknum.</p> <p>	Þegar leið að fráfærum um vorið, langaði Gest til að fara í lambareksturinn, og var það í fyrsta sinn, sem honum hlotnaðist sá frami. Þá var haft i seli frá Gilsbakka, þar sem Stigasel heitir, og er það norðan við Merkigilið, en smalinn var sestur að í selinu með ærnar, þegar lömbin voru rekin. Segir ekki af rekstrarmönnum fyrr en þeir komu að selinu á heimleið fyrra hluta nætur. Varð Gestur þar eftir, því að hann ætlaði að hvíla sig þar og sofa til morguns. Bjó hann um sig og lagðist innarlega í garðanum, en framan til í honum lá fyrir annar næturgestur, maður frá Skatastöðum, sem komið hafði norðan úr Eyjafirði um kvöldið. Svaf hann fast og rumskaðist ekki, meðan Gestur kom sér fyrir. Þegar Gestur var rétt að festa svefninn, hrökk hann upp við það, að honum fannst einhver ýta við sér og ætla upp í garðann. Sá hann, að það var lágvaxin stúlka, lörfum klædd. Reis hann þá upp í ofboði, en við það þokaðist stúlkan fram króna, með fram garðanum; staðnæmdist hún svo við vegginn öðrum megin við dyrnar og horfði stöðugt glottandi á Gest. Þá veitti hann því eftirtekt, að hún hélt vinstra handlegg krepptum fram á brjóstið, en á framhandleggnum sat hvolpurinn, sem horfið hafði frá Gilsbakka snemma um vorið; virtist hann una sér hið bezta. Horfði Gestur alllengi á þetta og datt þá í hug, að þar mundi Ábæjarskotta vera á ferðinni, því að alþekkt var hún á þessum slóðum bæði að fornu og nýju. Tók hann því kjark í sig, reis á fætur og bjóst til að senda henni maklegar kveðjur, en hafði þó ekki augun af henni. Þá hvarf sýnin skjótlega, en Gestur lagðist fyrir aftur og svaf vært það sem eftir var nætur. Um morguninn fór hann heim til sín og sagði frá því, er fyrir hann hafði borið í selinu um nóttina. Hentu sumir gaman að þessu, en faðir hans lagði fátt til málanna, enda var hann skyggn. Sagði hann Gesti löngu síðar, að hann hefði oft séð Skottu og stundum í fylgd með fólki frá Skatastöðum, en einmitt þaðan var maður sá, er svaf í garðanum hjá Gesti. Skatastaðir eru í Austurdal, vestan megin árinnar. Gestur lýsti Skottu svo, að hún hefði verið lítil vexti, fremur gildvaxin, klædd mórauðri, slitinni prjónapeysu og í stuttu, mórauðu pilsi; skuplu hafði hún á höfði. Honum virtist hún láta sér annt um hvolpinn.</p>  </body></html>