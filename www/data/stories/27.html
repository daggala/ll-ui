<html><head><meta charset="UTF-8"><title>Jón Skarði</title></head><body>  <p>Á fyrri hluta þessarar aldar var sá maður til heimilis á Skörðugili á Langholti í Skagafirði sem Jón hét Jónsson. Hann var ókvæntur og sjálfs sín, tók jafnan þátt í lestarferðum til Suðurlands og undir Jökul, var karlmenni að burðum og fríður ásýndum, enda gekk hann kvenfólki mjög í augu, og eru ekki allfáar sagnir um það og sumar hverjar ekki sem fríðastar. Jón var annars talinn viðsjálsgripur og ekki allur þar sem hann var séður; þótti margt ískyggilegt í fari hans, enda gaf hann sig lítt að mönnum og átti sárafáa vini. Einn aldavin átti hann þó, Tómas bónda á Tunguhálsi, fremst í Tungusveit; sá bær er í Goðdalasókn. Jón var kallaður að auknefni „Skarði" eða Skörðugils-Jón, því að hann hafði verið þar lengstum ævinnar. Fjáður var hann ekki, en hest átti hann þó afar góðan, rauðskjóttan að lit, sem enn er kunnur í Skagafirði og kallaður var Skarða Skjóni. Um hann og Jón var þetta kveðið:</p> <blockquote>Þófa ljóna þýðastur <br> þýtur um frónið harða, <br> er hann Skjóni auðþekktur <br> undir Jóni Skarða</blockquote>  <p>Þegar Jón var orðinn hniginn mjög að aldri og heilsu, söðlaði hann haust eitt Skjóna sinn, sem þá var á bezta reki, og reið í kynnisferð fram að Tunguhálsi til Tómasar vinar síns. Að skilnaði gefur hann Tómasi Skjóna, segist ekki þurfa að halda á honum lengur, en biður hann að ljá sér einhverja truntu til heimferðarinnar. Þetta þótti Tómasi undarlegt, en lætur þó til leiðast og þiggur Skjóna, en ljær honum gamla litförótta meri í staðinn. Þann skilmála setti Jón þó undir gjöfina, að enginn mætti koma á bak Skjóna nema Tómas sjálfur - ella færi verr. Tómas heitir þessu, en Jón ríður Litföru af stað heimleiðis. Á var hláka og haustmyrkur mikið. Um kvöldið kom vinnukona út í Krossanesi - yzta bæ í Vallhólmi - og sér Jón Skarða ríða um hlaðið út á við. Yrtust þau lítið eitt á, og talaði stúlkan um það, þegar inn kom, að undarlegt væri, að Jón skyldi ekki ríða Skjóna sinum.</p> <p>	Eftir þetta fréttist ekkert til Jóns eða Litföru, hvernig sem leitað var, og þótti mönnum líklegast, að þau mundu hafa farizt bæði í Héraðsvötnunum og borizt til sjávar.</p> <p>	Um vorið eftir, í leysingum miklum, var Ari læknir yngri Arason heim á leið til sín að Flugumýri austur yfir Héraðsvötn, sem þá voru ófær. Ferjan. var þá á Miðgrund austan varna, en nú er hún á Völlum í Hólmi. Sigurður hét ferjumaður, bóndi á Miðgrund, harður maður og ófyrirleitinn; sagt var, meðal annars, að hann hafi tekið vettlinga og sokkaplögg af fólki, sem ekki gat goldið honum fargjald í reiðu silfri. Kalt hafði löngum verið með honum og Skörðugils-Jóni. Ari fór á ferju yfir vötnin, og voru hestar hans látnir synda yfir þau nokkru fyrir ofan ferjustaðinn, sökum straums og jakaburðar. Komust þeir þó nokkurn veginn beint yfir og voru þar söðlaðir og hestur Sigurðar. Sandbleytusíki var að austanverðu, og riðu þeir Ari því fram um það eftir söndunum og ekki lengi, áður en þeir sáu lík, sandorpið, nokkru fyrir ofan vötnin. Ari fer af baki, sópar sandi af andlitinu á líkinu, og sjá þá báðir,að þetta muni vera Skörðugils-Jón. Sigurður fór ekki af baki, og spyr Ari hann þá í spaugi, hvort hann þekkti ekki þjóðtrúna um það, að menn eigi ævinlega að veita dauðum mönnum nábjargirnar, ef úti finnist, eða hagræða þeim eitthvað að minnsta kosti. Sigurður neitar þessu þverlega og heldur, að helvítið hann Skörðugils-Jón sé bezt kominn þar sem hann sé. Þeir Ari ríða svo heimleiðis af söndunum upp á grundina, en svo dettur Sigurður allt í einu af baki og er þá steindauður. Var þetta, eins og nærri má geta, kennt Skörðugils-Jóni, og þótti hann hafa borgað Sigurði illyrðin ótæpilega. Nokkru seinna þetta vor átti presturinn í Goðdölum að vera tekinn til altaris af nábúa sínum, prestinum á Mælifelli, og fóru því allir til kirkju úr sókninni, sem vettlingi gátu valdið, til að hlýða á aðkomuprestinn. Frá Tunguhálsi vildi hver maður fara nema Tómas bóndi, sem var veikur og rúmfastur. Of fá hross voru á bænum handa öllum þeim, sem fara vildu, og lagði þó Tómas blátt bann fyrir, að nokkur riði Skjóna Kona hans hélt, að það væri þá ekki hundrað í hættunni, en Tómas sat við sinn keip. Það varð þó úr, að Skjóni var tekinn og settur undir einn af vinnumönnunum. lín þegar úr hlaði var farið og hver búinn að lesa sitt faðirvor og vinnumaðurinn eins og aðrir búinn að setja upp pottlokið, fannst honum allt í einu eins og einhver kæmi aftan á sig á Skjóna, og sligaðist hesturinn undir eins og var þegar dauður. Þetta var innan túngarðs. Ekki þótti Tómasi bónda þetta hafa farið vonum framar, þegar honum var sagður dauði Skjóna, enda var það almannarómur að kenna þetta Skörðugils-Jóni.</p> <p>	Jósef hét maður Grímsson, smiður bezti á gull og silfur, en fátækur mjög og hrossaketsæta. Hann bjó á Torfumýri við Flugumýri, eftir Jón, sem kallaður var Torfumýrarskítur. Jósef fór til Tunguháls og fékk skrokkinn af Skjóna, en varð ekki mikið úr. Hann gat aðeins hagnýtt hausinn, en skrokkurinn var annars allur svo blár og matinn, að hann var engum manni ætur.</p> <p>	Sigríður hét ekkja Sigurðar á Miðgrund, sem fyrr er nefndur. Nokkrum árum seinna en þetta var (um 1870) fannst hún steindauð og stirðnuð í garðahöfði með heyhneppi í fanginu Hún hafði verið að gefa fé um vetur og orðið bráðkvödd, áður en hún hafði dreift hneppinu um garðann, og hafði féð etið nokkuð af því, þegar hún fannst. Sagt var af sumum, að eitthvað mundi þetta lát hafa orsakazt af Skörðugils-Jóni.</p> <p>Seinna hef ég ei sögur heyrt sagðar af þessum Jóni.</p>  <p><a name="_Toc380006949"></a> </p> </body></html>