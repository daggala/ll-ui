<html><head><meta charset="UTF-8"><title>Frá Ábæjarskottu, dauði Páls á Keldulandi</title></head><body>  <p>Menn tveir voru á ferð um Skagafjörð, annar þeirra, er Gunnlaugur hét. Sagt var, að stelpa fylgdi Gunnlaugi og gerði stundum glettur á bæjum á undan komu hans, en annars þótti hún fremur meinlaus. Þeir félagar fóru vestur yfir Nýjabæjarfjall og beiddust gistingar á Ábæ. Var þeim um kvöldið vísað til svefns í húsi einu, og voru þar tvö rúm; háttuðu þeir þar og lögðust út af. Gunnlaugur sofnaði þegar, enda var hann þreyttur eftir gönguna, en Páli varð ekki svefnsamt; fannst honum þó eitthvert mók færast yfir sig, og ekki mátti hann hræra legg né lið í rúminu. Albjart var í húsinu af tunglsljósi, og leið svo nokkur stund. Allt í einu sá Páll, að hurðin opnaðist og stelpa kom inn á gólfið; gekk hún rakleitt að rúmi Gunnlaugs og settist á stokkinn fyrir framan hann. Ekki rumskaðist Gunnlaugur við þetta, og heyrði Páll, að hann steinsvaf. Að örlítilli stundu liðinni opnaðist hurðin aftur, og önnur stelpa kom inn á gólfið. Var hún mjög ótætisleg, á vöxt við tíu eða tólf ára stúlku, í stuttu pilsi, með skotthúfu á höfði, og stóð skottið upp. Hún gekk líka að rúmi Gunnlaugs og gerði sig líklega til að fleygja sér upp í það, en þá stóð hin stelpan á fætur og varnaði henni þess; urðu þegar hnippingar með þeim og síðan grimmustu áflog. Þóttist Páll vita, að sú stelpan, sem fyrr kom, væri fylgja Gunnlaugs, en hin væri Ábæjarskotta, sem þar hafði lengi viðloða verið; en ekki mátti hann sig hræra fyrir magnleysis sakir, þótt hann reyndi. Í áflogunum veitti Ábæjarskottu miklu betur; hrakti hún hina stelpuna til og frá og reif stórar flygsur úr hári hennar; um síðir sleit stelpa Gunnlaugs sig af henni og leitaði dyra, og þóttist Páll heyra hana segja til Gunnlaugs, um leið og hún skauzt út: „Ég bíð þín í Merkigilinu." En þegar Skotta var orðin ein um hituna, fleygði hún sér ofan á Gunnlaug í rúminu. Þá varð Páll allt í einu glaðvakandi og gat hreyft sig. Sá hann, að Gunnlaugur brauzt um í rúminu og korraði í honum. Stökk þá Páll á fætur og vakti hann, en Skotta sneyptist út. Spurði Páll Gunnlaug, því hann léti svona, en hann svaraði, að sér hefði fundizt stelpa með skotthúfu á höfði koma ofan á sig i rúminu og taka fyrir kverkar sér. Ekki sagði Páll frá því, er fyrir hann hafði borið, en gat þess þó, að Skotta mundi hafa vitjað hans. Varð þeim félögum lítt svefnsamt um nóttina og fóru af stað snemma morguns frá Ábæ. Héldu þeir leiðar sinnar niður dalinn, og kveið Páll því, að eitthvert slys mundi henda Gunnlaug, þegar þeir færu yfir Merkigil; Bað hann því Gunnlaug að fara þar sem varlegast. Þegar ofan í gilið kom, var sem kippt væri fótum undan Gunnlaugi, og fékk hann ónotalega byltu, en meiddist þó ekki til muna. Hafði Páll fyrir satt, að þar hefði fylgja Gunnlaugs beðið eftir honum</p>  <p><a name="_Toc361306068"></a><a name="_Toc380006998"></a> </p> </body></html>