<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Hauskúpan á Hjaltastöðum</title></head><body>  <p>Árið
1909 var reist íbúðarhús á Hjaltastöðum í Blönduhlíð í Skagafirði. Þar
bjó þá Þorsteinn Hannesson, maður draumspakur og dulskyggn. Þegar verið
var að grafa fyrir undirstöðum hússins, en það stendur sunnanvert við
gamla bæinn, komu þeir, sem við það unnu, niður á gamla veggjahleðslu,
svo sem skóflustungu neðan við grassvörðinn. Þegar grafið var til,
reyndist þetta vera hústótt, ævaforn og allstór, hlaðin úr tómu grjóti,
og stóðu veggir vel, þar sem til var grafið. Var grafið nokkru lengra
en þurft hefði vegna byggingarinnar, til þess að ná í grjótið, sem svo
var notað í undirstöður hússins. Var grafið upp vesturhorn hleðslunnar
að norðan og nokkuð af norður- og vesturvegg. Tótt þessi virtist hafa
verið hlaðin á föstum grundvelli, sem þá hefði verið efsta jarðlag.
Veggirnir voru mjög haglega hlaðnir, úr stórbjörgum neðst, en grjótið
smærra því ofar sem dró í vegginn. Eigi var grafið svo langt, að séð
yrði, hversu stór tóttin var öll, en auðséð var það, að hún hafði verið
mjög stór og að þetta hafði verið stórhýsi, sennilega skáli. Eigi var
heldur grafið svo rækilega innan í tóttina, að séð yrði, hvort þar var
gólfskán, en sennilegt er, að hún hafi verið. Svo var hleðslan haglega
gerð, að kalla mátti, að hún stæði óhögguð niðri í jörðinni, nema efstu
steinarnir. Engin merki sáust tóttarinnar ofanjarðar.</p> <p> Þegar
verið var að taka upp grjótið úr norðurveggnum, korn þar fram, innan í
hleðslunni ofarlega, hauskúpa af manni, og virtist henni hafa verið
kornið þar fyrir á þann hátt, að teknir hefðu verið úr hleðslunni
steinar, höfðinu smeygt þar inn og steinunum kornið nokkurn veginn í
samt lag aftur. Hauskúpa þessi, þ. e. a. s. beinin, voru litið fúin og
ósködduð að öðru en því, að lítið gat var á þunnvanga hægra megin og
annað hægra megin nefbeinsins, neðan við augað. Sást glögglega, að
þessir áverkar höfðu verið á höfðinu áður en það var sett í vegginn því
að beinabrotin höfðu kippt sér til baka fyrir bæði götin. Jaxlar voru
heilir og ófúnir með öllu og ekki slitnir, svo að auðséð var, að
höfuðið var af manneskju á góðum aldri. Ekki fundust þarna fleiri bein,
og var þó að þeim leitað allmikið. Þótti mönnum þetta undarlegt. </p> <p>
Þegar þetta bar við, var á Frostastöðum Guðmundur Þorláksson magister,
hinn kunni fræðimaður. Það er skammt milli Frostastaða og Hjaltastaða,
og kunnleikar voru milli grannfólksins á bæjum þessum. Kom Guðmundur
alloft að Hjaltastöðum og skoðaði hann ásamt Þorsteini og sonum hans
hauskúpuna oft og vandlega. Dáðist Guðmundur að því, hversu óvenju
fagurmynduð hauskúpan væri, og ræddu þeir oft um þetta. Heilabúið var
stórt og einkar vel lagað, nefrótin mikil, nefbeinið beint, og kom þeim
öllum saman um, að maður sá, sem höfuðið væri af, hlyti að hafa verið
karlmaður, myndarlegur, gáfaður og skapfestumikill. Hafði Guðmundur
mikinn áhuga fyrir fundi þessum.</p> <p> Þorsteinn á Hjaltastöðum var,
sem fyrr getur, draumspakur og dulskyggn. Hann vildi nú freista þess,
hvort sér eigi tækist að verða nokkurs vísari um þann, sem höfuð þetta
hefði borið í lifanda lífi. Tók Þorsteinn höfuðið, lét það undir kodda
sinn og svaf þannig á því í þrjár nætur. Tvær fyrstu næturnar dreymdi
hann ekkert né varð neins var, en þriðju nóttina heyrði hann, er hann
svaf, sárt neyðaróp kvenmanns, svo hátt og skerandi, að hann vaknaði
við það þegar í stað. Um morguninn sagði Þorsteinn þeim sonum sínum, að
eigi væri sem hann og þeir hefðu ætlað, að höfuðið væri af karlmanni.
Guðmundur Þorláksson kom þar þennan sama dag. Mótmælti hann því mjög
ákveðið, að höfuðið gæti verið konu höfuð; til þess væri heilabúið of
stórt. Stældu þeir um þetta, og hélt Þorsteinn fast við sitt. Loks varð
það úr, að Guðmundur mældi höfuðstærð allra karlmanna þar á bænum og
áætlaði húð, hár og hold. Reyndist það svo, að höfuðið, þótt stórt
sýndist, hafði dálítið minna heilabú en höfuð nokkurs af karlmönnum
þeim, sem þarna voru mæld. Þótti það þá sýnt, að hauskúpa þessi mundi
vera af konu. Hauskúpa þessi var síðar sett niður í leiði í
kirkjugarðinum að Flugumýri.</p><p> Saga þessi er skráð eftir sögn
Andrésar, sonar Þorsteins Hannessonar, en hann var fulltíða maður,
þegar þetta gerðist, og var einn af þeim, sem unnu að uppgreftrinum.
Segir Andrés, að steinarnir í undirstöðu veggjanna hafi verið svo
stórir, að eigi hafi þeir verið hreyfanlegir nema með vogstöngum og
böndum.</p> 
<p> Andrés segir mér, að Guðmundur Þorláksson hafi sagt sér, að fyrr á
tíð hafi aftökur sakamanna farið fram að Seylu, og hafi höfuð þeirra,
sem höggnir voru, verið sett á stjaka, og eigi ótítt, að ástvinir
þeirra líflátnu léti stela þeim um nætur. Gat hann þess til, að höfuðið
myndi svo til kornið, og átt hefði síðar að koma því í vígða mold, því
að eigi er kunnugt, að kirkja eða grafreitur væri á Hjaltastöðum.
Guðmundur lét þess einnig getið, að verið gæti að höfðinu hefði verið
náð í þeim tilgangi að nota það við kukl á þeirri tíð, er galdratrúin
var í blóma.</p>
 </body></html>