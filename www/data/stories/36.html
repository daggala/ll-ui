<html><head><meta charset="UTF-8"><title>Sagan af Helgu frá Miklabæ </title></head><body>  <p>Eitt sinn var prestur sá að Miklabæ nyrðra, er Pétur hét. Helga hét dóttir hans, og var hún orðin gjafvaxta, er þessi saga hefst. Piltur var þar á heimilinu, er Sigurður hét. Hann var 17 vetra, er hér var komið. Sigurður hafði alist upp með presti, og lét sá orðrómur á, að hann legði hug á Helgu prestsdóttur.</p> <p>	 Helga var vön að fara út á kvöldin, er aðrir menn gengu til sængur, og hyggja að þvottum sínum. Eitt kvöld gekk hún út sem oftar, og komu þá til hennar tveir menn gangandi. Annar þeirra var í dökkum kjól, en hinn í rauðum. Rauðklæddi maðurinn yrti á Helgu og spurði, hvernig hún mundi taka því, ef hann beiddi hennar til handa syni sinum, en hann væri maður sá, er með sér væri. Helga spurði, hvaðan þeir væru, og kvað rauðklæddi maðurinn hana ekki þurfa að vita það að sinni, en kvaðst vilja fá að vita, hverju hún svaraði. Helga sagðist ekkert geta um það sagt, því að hvorki þekkti hún þá né þeir sig, og svo réði faðir sinn fyrir kosti sínum. Þá svaraði hinn rauðklæddi maður. „Þú skalt fá ársfrest, og geturðu ráðgazt um mál þetta við föður þinn og frændur þína á meðan, en að þeim tíma liðnum skaltu vera búin, því að þá munum við hafa unnið mál okkar. Við gætum líka haft þig á burt með okkur nú, ef okkur lítist, en við viljum ekki gera það." Að svo mæltu skildu mennirnir við Helgu, en hún gekk í bæinn, og var henni mjög brugðið, er hún kom inn. Helga átti fóstru gamla, og spurði hún hana, því hún væri svo rauð í andliti eða hvort hún hefði orðið nokkurs vör, en hún anzaði því engu og sagði engum frá því, er fyrir hana hafði borið, hvorki föður sínum né öðrum.</p> <p>	Þegar árið var liðið, gekk Helga eitt sinn út að kvöldi dags og hvarf, svo að enginn vissi, hvað af henni varð. Prestur lét leita hennar þegar um kvöldið, og fannst hún ekki; var svo leitað í viku, en ekki fannst Helga. Prestur og kona hans hryggðust mjög við hvarf dóttur sinnar og svo Sigurður, en barmur sá dofnaði, er frá leið. Svo brá við hvarf Helgu, að fjárheimtur prests urðu svo góðar, að hann vantaði aldrei kind af fjalli á haustin, og liðu svo átján ár. Var Sigurður þá orðinn ráðsmaður hjá Pétri presti, því að hann var hinn ötulasti maður.</p> <p>	Eitt sinn bar svo við, að Sigurður fór lestaferð úr Skagafirði suður á Akranes, því að prestur átti þar skiptavini, og ætlaði Sigurður að sækja þangað fisk. Maður sá var með honum, er Ólafur hét, ungur maður af næsta bæ. Þeir fóru sem leið liggur suður Tvídægru, og getur ekki um ferð þeirra suður. Því næst héldu þeir norður aftur sömu leið. Þeir urðu dagþrota á heiðinni, tóku sér þar náttstað og reistu tjald sitt, en meðan þeir voru að spretta af hestum sínum, sáu þeir, að bær einn allmikill var þar skammt frá, og var þar allt ljósum prýtt í gluggum. Unglingspiltur kom til þeirra frá bænum og bauð þeim að koma heim; sagði hann, að foreldrar sínir byðu þeim til húsa og vildu þeir ekki, að þeir lægju þar úti. Þeir félagar kváðust ekki mega það vegna hesta sinna, því að þeir væru mjög stroksamir, en pilturinn svaraði, að þeirra mundi verða gætt, „og mun foreldrum mínum líka miður, ef þið þiggið ekki boð þeirra". Þeir Sigurður bjuggu nú um farangur sinn og gengu svo með piltinum til bæjar; sáu þeir þegar, að hann var mjög reisulegur. Pilturinn sagði, að þeir skyldu bíða úti, þar til er hann kæmi aftur; fór hann því næst inn, en kom út skömmu seinna og sagði þeim félögum að koma inn með sér. Þeir gengu nú inn, og leiddi pilturinn þá í hús eitt undir lofti. Að stundu liðinni kom til þeirra mær ein ung og fögur og dró af þeim vosklæði. Því næst bar hún þeim góðan mat, og var pilturinn hjá þeim litla stund, eftir að þeir höfðu matazt. Síðan var þeim vísað til sængur í húsinu, og sváfu þeir vel um nóttina.</p> <p>	Um morguninn vöknuðu þeir, þegar lýsa tók, og sáu, að kona ein miðaldra gekk í stofuna; virtist þeim Sigurði hún vera alllík Helgu prestsdóttur, þótt nokkuð væri að mununum, en það eignuðu þeir aldursmun. Kona spurði Sigurð, hvort hann þekkti sig ekki. Hann játaði því og sagðist hyggja, að hún væri Helga prestsdóttir, er horfið hefði frá Miklabæ fyrir átján árum. „Það var af mínum völdum," mælti hún, „að þér var boðið að vera hér í gærkvöldi, því að Ég vildi, að faðir minn vissi, hvar Ég er niðurkomin. Ég var numin hingað af álfum, og var ég gift presti þeirra. Hann er mér svo góður, að ég kýs ekki betra. Ég verð að biðja þig að dvelja hér í dag, og skal Iagsmaður þinn njóta þín að. Hann er líka af ættum, að hann mun ekki vera margorður, því að ég þekkti fólk hans að fornu fati." Þeir lofuðu að sitja þar um kyrrt, og bað húsfreyja þá að hafa ekki mikið orð á því, hvar þeir hefðu gist. Þeir fengu hinn bezta beina um daginn, en ekki sáu þeir annað fólk en þeir höfðu þegar séð, og svo prestinn. Sigurður var fróður maður um marga hluti, því að Pétur prestur hafði kennt honum bókleg fræði. Prestur sýndi honum margar bækur, er hann átti, og þótti Sigurði þær vera mjög fróðlegar, einkum að því, er snerti guðfræði. Meðal annars sá hann biblíuna, og virtist honum hún vera mjög keimlík okkar biblíu. Leið svo dagur að kvöldi, og voru þeir félagar þar um nóttina í góðu yfirlæti. Um morguninn fóru þeir að búa sig til ferðar; kom þá Helga til þeirra með bréf og pyngju innsiglaða, ekki alllitla, sem hún bað Sigurð að færa föður sinum. Hún bað hann að koma við sér, ef hann ætti leið oftar um Tvídægru, og lofaði Sigurður því, þar sem það væri enginn krókur. Þeir Sigurður kvöddu nú prestshjónin með mestu virktum og börn þeirra og héldu síðan norður í Skagafjörð. Sigurður fékk presti bréfið og peningana, og brá honum allmikið, er hann sá, frá hverjum þetta var. Hann gladdist mjög, er hann vissi, að dóttir hans var á lífi og að henni leið vel Því næst braut hann upp pyngjuna, og voru í henni peningar allmiklir, en ofan á henni lá gullhringur fagur. Nokkru seinna réð Pétur prestur Sigurði til þess að biðja dótturdóttur sinnar og kvaðst geta þess til, að hann fengi hennar, ef eftir væri leitað. Sigurður tók því vel og tók sér aftur ferð á hendur suður. Hann fann huldubæinn, og var honum þar vel rekið sem fyrr; vakti hann bónorð sitt til prestsdóttur, og var því vel tekið, en þó sögðu foreldrar hennar, að hún væri of ung og yrði hann að bíða hennar tvo vetur. Helga skrifaði föður sínum bréf með Sigurði og sagði honum frá því, sem ætlað var um ráðahaginn.</p> <p>	Að tveimur vetrum liðnum fór Sigurður enn suður um skírdag og reið frá lest sinni í Tvídægru. Hann fann prestshjónin, og sögðu þau, að hann skyldi fá meyjarinnar næsta haust. Eftir það fór Sigurður leiðar sinnar suður og svo norður aftur. Um haustið sótti hann konuefni sitt, en foreldrar hennar kváðust mundu koma norður til boðsins, þegar þau yrðu gefin saman, og bróðir hennar með þeim. Þegar þau Sigurður komu norður, þóttust menn ekki hafa séð jafnfagra meyju og konuefni hans var og spurðu Sigurð, hvaðan unnusta hans væri, en hann sagði slíkt er honum sýndist, og vissi enginn til viss, af hverjum rótum hún var runnin, nema prestur. Nú var búið til brúðkaups, og komu þau prestshjónin og sonur þeirra að ákveðnum degi. Prestur tók dóttur sinni með hinni mestu blíðu og þeim öllum saman, og voru ungu hjónin vígð saman, eins og siður er til. Í veizlunni var rætt um ýmisleg vísindi og fræði, og þótti öllum hinn ókunni prestur taka öllum fram að lærdómi; bar enginn annar skyn á sumt, er hann fór með, en Pétur prestur. Eftir veizluna voru menn leystir út með gjöfum, og fóru prestshjónin og sonur þeirra heim til sín, en Sigurður og kona hans bjuggu lengi á hinni beztu jörð, er til var í sveitinni. Hann var jafnan talinn hinn mesti merkismaður og var lengi hreppstjóri; eru miklar ættir komnar frá þeim hjónum, og endum vér þessa sögu.</p>  </body></html>