<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Sigurlaug að Ketu og draugurinn</title></head><body>  <p>Þegar
séra Vigfús Reykdal var prestur að Hvammi í Laxárdal (1814-27), var
vinnukona hjá honum, er Sigurlaug hét Guðmundsdóttir. Eitt sumar sat
Sigurlaug yfir búsmala prests, eftir að fært hafði verið frá, og var að
gera skó einn góðan veðurdag í sólskini og góðu veðri; sá hún þá, að
kona kom til hennar í líkhjúp, en þó með gulbjart hár ofan á herðar.
Sigurlaug þóttist vita, að kona þessi væri dauð, og varð mjög hrædd.
Samt tók hún eftir því, að þetta var unglingsstúlka. Hún gekk að
Sigurlaugu og heilsaði henni blíðlega; bað hún hana að verða ekki
hrædda, því að hún skyldi ekkert illt gera henni. Sigurlaug spurði,
hver hún væri, en hún kvaðst heita Herdís og vera fjórtán ára gömul
stúlka; sagðist hún hafa átt heima í Neðra-Nesi og dáið þar. Nú sagðist
Herdís eiga heima í kirkjugarðinum að Ketu og liggja til fóta Margrétar
Hallgrímsdóttur frá Selnesi. Hún hafði verið kona Björns Arngrímssonar
bónda að Selnesi, en var þá dauð fyrir mörgum árum; hafði Björn kvænzt
aftur Ingibjörgu nokkurri, og lifði hún enn, er saga þessi var færð í
letur, gömul mjög og hrum, en Björn var andaður. Herdís sagðist hafa
misst bein, svolitla kjúku, sem lægi á brautinni frá kirkjugarðshliðinu
að bæjardyrunum, - „og slæddist hún á burt, þegar móðir þín sópaði
kirkjugarðinn. Ég vil ekki vitja hennar, af því að hún er hjartveik, og
kem þess vegna til þín, því að þú ert yngri og ekki eins veik fyrir.
Gerðu nú svo vel og farðu fyrir mig á sunnudaginn kemur út að
Ketukirkju, því að þar á að messa. Taktu beinið og láttu það í leiðið
mitt til fóta Margrétar, því að ég vil ekki, að það sé á flækingi. Ég
bið þig að segja engum frá þessu, en ef þú getur ekki dulizt, þá máttu
segja prestinum það, en engum öðrum. Ef þú lætur að orðum mínum og
bregður hvergi af, þá mun þetta verða þér til láns, en annars mun illt
af hljótast."</p>
<p>&nbsp;&nbsp;&nbsp; Að svo mæltu hvarf vofan, en Sigurlaug hélt heim
um kvöldið, mjög hrædd og kynleg, og hafði misst af ánum. Hún var
spurð, hvernig á því stæði, en hún svaraði fáu til. Eiríkur hét sonur
Vigfúsar prests. Sigurlaug sagði honum upp alla sögu og kvaðst vera
mjög hrædd, en Eiríkur skopaðist að og sagði, að þetta væri hégómi einn
og vitleysa; kom hann Sigurlaugu líka á þá trú, og komst sagan í
hámæli. Næsta sunnudag reið prestur út að Ketu og messaði, en Sigurlaug
fór ekki til kirkjunnar, og liðu svo tímar fram. Eitt sinn, er
Sigurlaug sat yfir fé sínu í góðu veðri, kom Herdís til hennar aftur.
Hún var fremur reiðuleg, og var auðséð, að illa lá á henni. „Illa
gerðir þú", sagði hún við Sigurlaugu, „að segja öðrum frá því, sem þú
vissir, að leynt átti að fara og ég bað þig að segja engum, en allra
sízt gárungum; get ég nú ekki að því gert, þó að þú hafir nokkuð illt
af lausmælgi þinni; hefði farið betur, að þú hefðir gert bón mína, en
úr því að svona er komið, bið ég þig að fara út að Ketukirkju, þegar
næst verður messað þar, taka bein mitt og láta það í leiðið, svo að sem
minnst beri á". Að svo mæltu hvarf Herdís, en Sigurlaug fór heim með
felmtri miklum og sagði presti og Eiríki frá því, sem fyrir hana hafði
borið. Eftir þetta leið nokkur tími, þangað til Vigfúsi presti bar að
messa að Ketu; leyfði hann þá Sigurlaugu að fara með sér og sagði, að
ekki væri annað vogandi. Meðan prestur var í stólnum, gekk Sigurlaug
út, en þegar hún kom í sáluhliðið, sá hún, að Herdís kom. Hún benti
Sigurlaugu að taka beinið, en hún varð svo hrædd, að hún gat ekki ráðið
sér; ætlaði hún að fara inn í kirkjuna aftur, en Herdís varði henni og
ógnaði henni, þangað til hún tók beinið og stakk því í leiðið; hvarf
Herdís þá, en Sigurlaug gekk í kirkjuna og var mjög skelkuð. Eiríkur og
aðrir gárungar, sem til vissu, skopuðust mjög að Sigurlaugu og
viðskiptum hennar við Herdísi, og var ekki trútt um, að hún henti sjálf
gaman að öllu saman, þegar frá leið. Einn dag, er Sigurlaug sat hjá ám
sínum, kom Herdís enn til hennar mjög reiðuleg og ógnaði henni; kvað
hún henni illa fara og átaldi hana mjög fyrir lausmælgi sína. Sigurlaug
sagði frá þessu, og fór Herdís að fylgja henni eftir það; lauk svo, að
Sigurlaug varð hálfringluð um tíma. Næsta vor fór hún frá Hvammi að
Gauksstöðum á Skaga. Þar var hún nokkur ár og giftist Jóni
Gunnlaugssyni, syni bóndans þar. Þau reistu bú á Kleif og bjuggu þar.</p>
  </body></html>