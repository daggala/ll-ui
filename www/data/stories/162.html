<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Á þjóðveldisöld, sem svo er kölluð og spannar tímabilið frá 930 til 1262-4, voru héraðsþing Skagfirðinga haldin hér á Hegranesþingi. Og þótt ótrúlegt megi virðast þá sjást hér enn tóftabrot frá þeim tíma og eru þau friðlýst sem þýðir að það má ekki hrófla við þeim. Hér voru einnig haldin þing fyrir allt Norðurland sem kölluðust fjórðungsþing. Þing þessa tíma voru samkomur þar sem menn ræddu um málefni, lögðu mál í dóm, fluttu erindi, sögðu upp lög og skemmtu sér á milli þingstarfanna. Þingin voru þannig einskonar útisamkomur þar sem gleði og sorg skiptust á vöktum. Þing voru haldin hér frá 10. til 14. aldar en þá var það flutt fram að Vallnalaug á Vallhólma við Varmahlíð. Á þeim tíma tók sýslan nafn af þingstaðnum og talað var um Hegranessýslu eða Hegranesþing, sem var allt Skagafjarðarhérað. Einhvern tíma á 11. öld kom kappinn Grettir Ásmundarson á Hegranesþing og glímdi við menn. Grettir dvaldi þá í Drangey og var útlagi. Útlaga mátti taka höndum eða drepa hvar sem til þeirra náðist og þess vegna kom hann dulbúinn á þingið. Grettir var sniðugur og lét menn lofa sér því að hann gæti farið óáreittur af þinginu áður en menn áttuðu sig á því hver hann var.</p>
</div>
</body>
</html>