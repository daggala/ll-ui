<html><head><meta charset="UTF-8"><title>„Gleðidagur, Gulldagur“</title></head><body>  <p>Þegar Páll prestur Árnason biskups Þórarinssonar var á Barði í Fljótum var þar orð haft á reimleikum. Einn vetur var það að stórköföld bægðu embættisgjörðum í kirkjunni þrjá sunnudaga í röð; þókti presti það mjög óviðfelldið, og er fjórði sunnudagur kom fer prestur út um dægramótin að skoða til veðurs. Er þá moldkafald; samt grillir hann kirkjuna og garðinn. Sér hann þá að ófreskjur tvær sitja á kirkjugarðinum róandi móti hríðinni. Hann gengur að baki þeim og heyrir þær aftur og aftur hafa upp orð þessi: „Gleðidagur gulldagur, gefur aldrei að messa!“ Lætur hann þær verða varar við sig og hvurfu þær þá af garðinum. Kafaldið hélzt um daginn, en prestur sendi eftir mönnum og messaði og þókti þeim sem við vóru honum segjast í betra lagi.</p>  </body></html>