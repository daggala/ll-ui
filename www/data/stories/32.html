<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Frá Eyjólfi og Álfkonu</title></head><body>  <p>Gunnlaugur
pr. Þorsteinsson er annálinn reit bjó að Ytra-Vallholti í Vallhólmi í
Hegranesþingi. Söng hann tíðir á Víðimýri og Flugumýri yfir 36 ár.
Prestur var einrænligur og haldinn margfróður; hvarf hann löngum,
einkum á nóttum, og var því trúað að hann dveldist þá með álfum. Sá
ungur maður var á vist með presti er Eyjólfur hét, allmannvænlegur og
þótti gott mannsefni, og var presti vel til hans. Það var oft að
Eyjólfur bað prest að lofa sér með sér í leyniferðir þær er prestur
fór. Prestur var alltregur til og kvað eigi víst að honum yrði til
hamingju. Eyjólfur vildi eigi það heyra og sótti á því fastara.
Leiddist presti nauð hans og hét honum förinni með kostum þeim að hann
breytti þá að öllu eftir sér og gætti þess sem vandlegast að bregða út
af því í engu. Hét Eyjólfur því. Síðan fór Eyjólfur með presti
nýjársdagsnótt fram til Skiphóls við Vindheimamela og er þeir komu þar
opnaðist hóllinn fyrir þeim. Komu þeir þar í herbergi fagurt; voru þar
fyrir tvær konur, önnur við aldur, en þó in erriligasta og væn álitum;
önnur var mær ein fögur, þó gjafvaxta að sjá. Fagnaði eldri konan
presti báðum höndum; en báðum var þeim presti vist borin hin bezta og
að öllu farið sem hæverskligast. Síðan vóru tvær rekkjur búnar og steig
þegar prestur og in eldri konan í aðra.. Hin yngri afklæddi og sig allt
að nærfötum þá hún hafði þjónað þeim presti til sængur, steig upp í
aðra rekkjuna og spyr ef Eyjólfur vill hvíla sig þar hjá sér. Hann
þagði við; bað hún hann þá blíðlega og tók hönd hans að hvílast hjá
sér. Eyjólfur svarar þá styggilega: „Ég stel engu þó ég standi hérna.“
Reiddist hún þá og mælti: „Vertu þá héðan af aldrei óstelandi.“ Prestur
mælti: „Nokkra bót muntu þó vilja við leggja?“ – „Vera má það fyrir þín
orð prestur og sakir móður minnar að ég læt það um mælt að engin snara
haldi honum.“ En prestur vítti Eyjólf um óhlýðni sína og heitrof. Fór
hann þegar úr hólnum um nóttina og heim í Vallholt. – Er það sagt að
þegar tók Eyjólfur að stela og strjúka; varð hann þá oft tekinn og átti
að hengja, en engi snara hélt honum, en það er sagt að lyktum frá
Eyjólfi að Húnvetningar gripu hann og festu upp hjá Svarthamri við
Blöndu. Fór þá sem fyrri að snaran brast og ærðist hann þá svo að hann
stökk í Blöndu og drukknaði.</p> <p>Það segja sumir að eftir það
Eyjólfur slitnaði úr snöru á Svarthamri við Blöndu næðist hann aftur og
ætti þá enn að hengja hann út nær við Blönduós og fær þá enn sem
jafnan, að snaran slitnaði, en Eyjólfur kastaði sér til sunds á ána, en
maður einn varpaði að honum steini og hæfði höfuð hans, og lézt hann
þar.</p>  </body></html>