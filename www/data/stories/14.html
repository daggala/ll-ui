<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Hrólfur Huglausi</title></head><body>  <p>Einu
sinni bjó bóndi á bæ nokkrum í Hjaltadal í Skagafjarðarsýslu. Ekki er
þess getið, hvað bóndi hét, og ekki heldur, hvað kona hans hét, né
heldur bærinn, þar sem þau áttu heima. Þau voru gift fyrir fáum árum,
en hafði ekki orðið barna auðið. Eina nótt dreymdi konuna, að maður
kæmi til hennar og heilsaði henni. Ekki þekkti hún mann þennan. Biður
hann hana að koma með sér. Hún spyr hann, hvar hann eigi heima. Hann
segist eiga heima í stóra steininum rétt utan við túnið. Hún segist þá
vita, að hann sé huldumaður, og segist ekki þora með honum. Satt segir
maðurinn það vera, að hann sé huldumaður, en henni sé alveg óhætt að
koma með sér, og skuli hún ekki hafa verra af því. Þykist þá konan
klæða sig og fara með manninum. Þegar þau koma út fyrir túnið, þangað
sem hún vissi, að steinninn átti að vera, var hann horfinn, en í hans
stað var þar kominn reisulegur bær. Leiðir maðurinn hana inn í
baðstofu. Sér hún, að þar liggur kona á sæng, og þykist hún vita, að
hún geti ekki fætt. Þá segir maðurinn, að erindið við hana hafi verið
það að taka á móti barninu. Hún segist ekkert kunna til þeirra hluta.
En maðurinn segir, að það geri ekkert til; það sé nóg, að mennsk kona
fari höndum um konu sína, þá muni hún geta fætt. Verður þetta úr, að
mennska konan fer höndum um huldukonuna, og brá svo við, að barnið
fæðist, og gekk það vel. Þegar fæðingin er um garð gengin, þakkar
huldumaðurinn henni mjög vel fyrir, en segist svo ætla að biðja hana
annarrar bónar, en hún sé sú, að hún skíri barn þeirra eftir reglum og
siðum kristinna manna. Mennska konan færist undan þessu og neitar að
gera það. Gramdist huldukonunni þetta og segir, að þetta sé óþarfa
tregða. Segir hún að lokum: „Mæli ég svo um, að sveinbarn það, er þú
gengur með, verði stór maður og sterkur. Skal hann þroskast vel, bæði
til líkama og sálar; en svo huglaus skal hann vera, að þess skulu engin
dæmi. En úr því að þú hefur reynst mér vel að öðru leyti, þá skulu
þessi ummæli mín ekki standa lengur en þangað til hann er tvítugur, og
eftir það skal hann verða hverjum manni hugaðri og hamingjusamari."
Síðan fylgdi huldumaðurinn konunni heim, og þykist hún hátta aftur og
sofna. Um morguninn þegar hún vaknar, man hún drauminn í öllum atriðum,
en heldur, að þetta sé eintóm markleysa, og hugsar hún ekkert um
drauminn úr því. Nú líður dálítill tími; þá fæðir hún sveinbarn. Það er
vatni ausið og nefnt Hrólfur. Ólst hann upp með foreldrum sínum og varð
hratt stór og sterkur, en svo latur, að hann nennti ekkert að gera, og
svo huglaus, að hann þorði varla að fara út fyrir bæjardyr einn saman.
Helst vildi hann alltaf liggja í bókum. Oft var hann þó að slæpast
heima á Hólum. Skólapiltar hlógu mjög að honum og uppnefndu hann á
ýmsan hátt; en annars sögðu þeir, að réttast væri að kalla hann Hrólf
huglausa, og festist það nafn við hann. Þótti föður hans þetta mjög
leiðinlegt, en móður hans kom í hug draumurinn og því oftar sem Hrólfur
eltist meir; vonaði hún stöðugt, að síðari hluti ummæla álfkonunnar
kæmi fram engu síður en fyrri hlutinn. Þegar Hrólfur var 18 ára, átti
hann að fara suður með sjóróðrarmönnum til að róa þar vertíðina; en
hann hvorki nennti því né þorði það. En þó varð svo að vera sem faðir
hans vildi. Bjó móðir hans hann út svo sem best hún kunni. Bað hún menn
þar úr dalnum fyrir Hrólf sinn.</p> <p> Þeim þótti lítið til koma, en
gerðu það þó loksins fyrir þrábeiðni hennar og manns hennar að lofa
honum að verða samferða. Bar lítt til tíðinda á suðurleið. Hrólfur
þorir lítið að bjargast upp á eindæmi sítt, og urðu þeir sífellt að
vera að hjálpa honum, og það þótt ekki væri nema yfir lækjarsprænu;
alltaf var hann allra síðastur, og urðu þeir þráfaldlega að bíða eftir
honum. Þegar suður kom, útveguðu þeir honum skiprúm. En Hrólfur hélt
uppteknum hætti, fór aldrei á sjó og nennti ekkert að gera; lá hann
alltaf heima l búð og varð öllum til athlægis fyrir ómennsku sína. Varð
hann að hafa það svo búið, því að hann gat ekki að þessu gert. Fékk
hann sama sem engan hlut eftir vertíðina, og um vorið kom hann ekki
heim nema með fáeina smáfiska. Þegar faðir hans sá hlutinn, varð hann
ákaflega reiður, og ekki batnaði, þegar hann frétti um framferði Hrólfs
um veturinn. Sagði hann við hann, að hann skyldi fara suður næsta
vetur, og ef hann yrði sama sinnis þá eins og síðastliðna vertíð,
þyrfti hann ekki að koma fyrir sín augu oftar. Líður nú sumarið, og
heldur hinu sama áfram um Hrólf. Um haustið er hann búinn út til
suðurferðar. Var vermönnum illa við að taka hann í félag við sig á
suðurleiðinni. En þó varð það úr, að hann varð þeim samferða. Þegar
suður á fjöllin kom, lentu þeir í blindbyl; villtust þeir og vissu
ekkert, hvar þeir fóru. Ríða þeir lengi eitthvað áfram, þangað til þeir
grilla í eitthvað tvennt í hríðinni. Nálgast þetta óðum, og þegar þeir
mæta þessu, þá er það stór skessa og ákaflega stór, mórauður hundur.
Varð þeim ákaflega bilt við, einkum Hrólfi, og var við sjálft búið, að
þeir misstu hann út í hríðina. Skessan heilsar þeim kumpánlega og
segir, að nú sé tvennt til. Annað sé það, að hún yfirgefi þá og drepist
þeir allir, en hitt sé það, að þeir komi heim með sér og verði hjá sér
í nótt. Og ennfremur segir hún, að ef þeir taki þann kostinn að vera
nætursakir hjá sér, þá skuli þeir að morgni glíma við sig, annaðhvort
allir, hver á eftir öðrum, eða þá að þeir kjósi einn til að glíma við
sig. Ef þeir felli sig, þá skuli hún fylgja þeim á rétta leið, en ef
hún felli þá eða þann, sem þeir kjósi til glímunnar, þá skuli þeir
allir róa á sínum vegum yfir vertíðina kauplaust. Tala þeir sig nú
saman, félagar, og þótti hvorugur kosturinn góður: ef Skessan yfirgæfi
þá þarna uppi á reginfjöllum í sótsvartahríð, máttu þeir eiga það víst
að verða úti. Hinn kosturinn var hvergi nærri góður, því að enga von
sáu þeir til þess að geta fellt skessuna í glímunni; en þó kusu þeir
þennan kostinn. Sögðu þeir skessunni, hvað þeir höfðu ráðið af, og hélt
hún af stað út í hríðina, stikaði stórum, en þeir riðu i eftir. Hrólfur
var seinastur, eins og hans var vandi, og ætlaði hann varla að geta
setið á hestinum fyrir hræðslu sakir. Eftir dálítinn tíma komu þau að
hellismunna. Þar stansaði skessan, og þar fóru þeir af baki. Sagði
skessan þeim að spretta af hestum sínum og fara með þá inn í afhelli,
sem hún vísaði þeim á. Gaf hún hestunum nóg og gott hey og fór síðan
með mennina inn í aðalhellinn. Veitti hún þeim góðan beina um kvöldið
og var hin skrafhreifasta. Sváfu þeir síðan um nóttina og vöknuðu
snemma morguninn eftir. Var þá komið besta veður. Fara þá vermennirnir
að hugsa um, hver ætti að glíma við skessuna, og þótti engum
árennilegt, því að enginn þóttist vera svo mikill maður, að nokkur
líkindi væru til þess, að hann gæti borið hærra hlut í þeim viðskiptum.
Hrólfi fannst um morguninn, að hann vera orðinn allt annar maður en
hann var, og veit hann ekki, hvernig á stendur þeirri breytingu. Hlær
hann nú með sjálfum sér fyrir það, að hann skuli hafa hræðst skessuna,
og þegar félagar hans eru að vandræðast um glímumanninn, þá býður hann
sjálfan sig fram til þess. Þegar hinir heyrðu þetta, urðu þeir alveg
forviða á þessari óvanalegu dirfsku hans, en hitt vissu þeir, að
Hrólfur var sterkastur þeirra allra. Verður það úr, að þeir þiggja boð
Hrólfs, og er hann ákveðinn til glímunnar. Taka þau Hrólfur og skessan
nú til glímunnar og glíma fram að miðjum degi. En þá loksins getur
Hrólfur komið á hana mjaðmabragði, og fellur skessan; varð af dynkur
mikill. Urðu þeir félagar guðslifandi fegnir og þakka Hrólfi fyrir
þetta hreystiverk. Skessan er hin kátasta, þrátt fyrir fallið, og segir
við þá, að það sé allt of seint fyrir þá að fara þá um kvöldið; sé best
fyrir þá að gista hjá sér í nótt og svo skuli hún fylgja þeim að
morgni, því að þeir vilji að líkindum ekki róa hjá sér yfir vertíðina.
Þeir tóku lítið í það. Voru þeir þar svo um nóttina í góðu yfirlæti. Um
kvöldið kallaði hún á Hrólf afsíðis og spyr hann, hvort hann viti,
hvernig standi á þeirri breytingu, sem á honum hafi orðið um nóttina.
Nei, Hrólfur segist ekki vita það, en hún hafi verið geysimikil; nú
treysti hann sér til alls og finni enga æðru. Þá segist skessan vita
þetta og segir honum síðan söguna af því, þegar móðir hans fór í
álfabyggðir og sat yfir huldukonunni, og í gær hafi verið tuttugasti
afmælisdagurinn hans. Spyr hún hann síðan, hvort hann vilji ekki róa
hjá sér í vetur; hann muni tæplega hafa verra af því. játar Hrólfur
þessu, því að hann fýsti ekkert að fara suður, og minntist hann nú
margra armæðustunda, er hann hafði átt hinn fyrra veturinn. Bundu þau
þetta fastmælum sín á milli, en ekki vissu félagar Hrólfs þessa
samninga. Snemma að morgni búast félagar Hrólfs til ferðar; en þegar
þeir sjá ekkert ferðasnið á honum, spyrja þeir, hvort hann ætli ekki að
fara að tygja sig eða hvort hann ætli ekki að verða samferða. En
Hrólfur aftekur að fara lengra; segist hann munu snúa heim aftur. Þá
segja hinir, að þeim sé sama, verði þeir fegnir að vera lausir við
hann, enda muni þeir ekki hitta fleiri tröll á leið sinni. Kasta þeir
kveðju á hann og halda af stað með skessuna í fararbroddi. Fylgdi hún
þeim á rétta leið, og eru þeir úr sögunni. Kom skessan aftur um miðjan
dag og þakkaði Hrólfi fyrir það, að hann hefði orðið eftir hjá henni. <br>
</p>
<p>Líður nú og bíður. Hrólfur rær á vatn, sem þar var nálægt, á hverjum
degi og aflaði ágætlega. Fór honum mjög mikið fram að vexti og burðum
hjá skessunni og undi hag sinum hverjum deginum betur. Einhverju sinni
um veturinn kemur skessa að máli við hann og spyr, hvort hann hafi ekki
gaman af að fá fréttir að heiman úr Hjaltadalnum. Jú, Hrólfur segir, að
á því væri sér forvitni, en bætir því við, að líklega sé ekki gott að
fá fréttir, því að ekki sé fjölferðugt um þessar slóðir. Skessan segist
þó geta sagt honum dálítið í fréttum; fyrst og fremst sé það, að öllum
líði vel heima hjá honum og í öðru lagi sé það, að biskupinn í
Skálholti, sem sé ungur maður og ókvæntur, hafi trúlofast dóttur
biskupsins á Hólum og hafi hann ætlað að kvænast henni næsta vor. En nú
sé biskupsdóttirin horfin og viti enginn, hvað af henni hafi orðið;
þyki þetta mikil tíðindi, sem von sé. Nokkru eftir þetta samtal hverfur
kerlingin burt úr hellinum, og vissi Hrólfur ekkert, hvað af henni
varð. Líður svo vika, að hún kemur ekki, og var hann orðinn hræddur um,
að hún væri dauð, og þótti honum það leitt, því að hann var fyrir löngu
farinn að kunna vel við hana. Einn góðan veðurdag er hún komin aftur og
er hin kátasta; segir hún við Hrólf, að nú skuli hann fara suður í
Skálholt og bjóða biskupinum að hafa upp á unnustu hans, og ef
biskupinn þiggi boð hans, þá muni hann bjóða eitthvað í fundarlaun, og
skuli hann þá biðja um hana Kötlu. Hrólfur spyr, hver það sé, en
skessan segir, að það sé dóttir sín og mennsks manns og sæki hún lítið
í sína ætt nema það, að hún sé stórskornari en almennt gjörist; segist
hún skuli ábyrgjast, að Katla sé góð stúlka. Segir þá Hrólfur, að sér
hafi hún reynst ráðholl og muni hann fylgja ráðum hennar í öllu.
Skessan lánar honum brúnan hest, ákaflega stóran og fallegan, og heldur
síðan Hrólfur af stað og léttir ekki ferð sinni fyrr en hann kemur að
Skálholti. Hittir hann ráðsmanninn og spyr eftir biskupi. Ráðsmaðurinn
segir, að hann liggi rúmfastur; hafi honum orðið svona mikið um hvarf
unnustunnar. Hrólfur segist endilega þurfa að finna biskupinn, en
ráðsmaðurinn segir, að það sé ómögulegt. Samt er honum boðið inn og
veittur góður beini. Spyr hann stúlkuna, sem færir honum matinn, hvað
hún heiti, en hún segist heita Katla. Fer hann þá að veita henni betur
athygli og finnst hún alls ekki ófríð og hugsar með sér, að vel geti
hann átt þessa stúlku fyrir konu. Spyr hann hana hvort hún muni ekki
geta komið því til leiðar, að hann næði biskupsfundi, en hún heldur, að
það muni ganga illa; þó skuli hún reyna, hvað hún geti. Þegar Hrólfur
hefur matast, fylgir stúlkan honum upp á loft. Koma þau þar að hurð, og
opnar hún hana. Sér hann inn um gáttina, að maður liggur í rúmi og snýr
sér til veggjar. Katla ávarpar hann virðulega og segir, að kominn sé
maður, sem óski að ná fundi hans. Biskup ansar fáu, en segir þó, að ef
það sé einhver landseti stólsins, þá geti hann fundið ráðsmanninn.
Katla segir það ekki vera og sé maðurinn norðan úr Hjaltadal. Þegar
biskup heyrir þetta, segir hann henni að láta manninn koma inn. Lætur
hún þá Hrólf fara inn til biskups, en fer sjálf á burtu. Heilsar
Hrólfur biskupi, og býður hann honum sæti. Síðan fer hann að spyrja
frétta að norðan. Hrólfur segist fátt kunna í fréttum að segja nema
hvarf biskupsdótturinnar, sem nú sé tíðræddast um á öllu Norðurlandi.
Þá segir biskup: „Ef ekki er erindi þitt annað til mín en að segja mér
frá þessu, óska ég helst, að þú yfirgefir mig, því að þetta veit ég
áður." „]ú," segir Hrólfur, „meira var erindi mitt en þetta, og býð ég
yður, herra, að finna biskupsdótturina." Biskup tekur því dauflega og
segir, að sér þyki ekki líklegt að honum auðnist að finna hana, þar sem
svo margir leitarmenn séu frá gengnir. „En," bætir hann við
„giftusamlegt virðist mér yfirbragð þitt." Tala þeir nú um stund um
hvarf biskupsdótturinnar, og flytur Hrólfur þann veg mál sitt, að
biskup fer að leggja meira trúnað á orð hans, og þar kemur að lokum, að
hann spyr, hvað hann vilji fá að launum, ef hann geti fundið hana.
Hrólfur segist vilja fá hana Kötlu, Biskup undrar þetta; segir, að
enginn viti, hvaðan hún sé, og áliti sumir, að hún sé úr tröllaheimum;
móðir sín hafi eitt sinn fundið ungbarn á arinhellunni, og sé það
Katla. Hún hafi verið sett til mennta og hafi hún mannast vel, og góð
stúlka sé hún, það viti hann fyrir víst. Ef honum auðnist að finna
biskupsdótturina, þá skuli hann fá Kötlu, ef það sé hennar vilji, og í
heimanmund með henni bestu jörðina, sem hann eigi til í eigu sinni.
Slíta þeir síðan talinn; rís biskup úr rekkju og tekur að hressast; en
uggvænt þótti honum, að úr mundi rætast fyrir sér um meyjarmálin.
Hrólfur er þar í besta yfirlæti í tvær nætur. Líkar honum betur og
betur við Kötlu, eftir því sem hann talar oftar við hana, og henni
fellur hann líka mjög vel í geð. Að liðnum þessum tveim nóttum býst
Hrólfur til ferðar. Þegar hann kvaddi biskup, sagði hann honum, að ekki
mundi líða á mjög löngu, áður en hann frétti af sér, og óskaði biskup
einnig, að svo yrði. Óskaði hann Hrólfi alls góðs. Þegar Hrólfur kvaddi
Kötlu, sagðist hann bráðum mundi koma aftur og eiga þá brýnt erindi við
hana. Tók hún þessu vel. Segir nú ekki af ferðum Hrólfs, fyrr en hann
kemur í hellinn. Er skessan úti á hlaði og fagnar honum vel. Segir
Hrólfur henni allt hið ljósasta af ferðum sínum, og lætur hún mjög vel
yfir. Líður nú fram til vertíðarloka, og býst Hrólfur til heimferðar;
segir þá skessan, að afli hans sé svo mikill, að ekki muni hans hestar
bera hann, og heldur, að það sé bezt, að hún láni honum hann Brún sinn;
hann muni geta borið baggana sína; skuli hann ríða sínum eigin hestum.
Varð svo að vera sem skessan vildi. Þegar Hrólfur fer af stað, gengur
skessan á leið með honum og spyr, hvort hann muni, hverju hann hafi
lofað biskupi. Já, vel segist Hrólfur muna það, „En hvernig ætlarðu að
efna það loforð?" „Það veit ég ekki," segir Hrólfur, „þar eru öll mín
ráð, sem þú ert." Þá segir skessan: „Austan í Tindastól er stór hellir;
býr þar risi einn, og hefur hann stolið biskupsdóttur. Er hann svo
hamrammur, að á hann bíta fá járn. Hann rær á hverjum degi á
steinnökkva fram að Drangey og stelur þaðan fugli. Er helst að vinna á
honum, þegar hann kemur að landi, og er það þó miklum erfiðleikum
bundið, því að augnaráð hans er svo ógurlegt, þegar hann vill, að hver
skepna drepst, sem hann lítur í augun á. Vil ég ljá þér Móra minn, og
þykir mér þó vænt um hann, en vænna þykir mér um þig." Síðan fékk
skessan honum skálm eina bitra og sagði: „Þegar ég hvarf þér í vetur,
fór ég á Vestfirði; þar býr dvergur einn, og er hann vinur minn.
Smíðaði hann skálm þessa og kvað hún mundi bíta á hvað sem henni væri
brugðið. Vænti ég þess, að þú neytir hennar vel, þegar mest á ríður; og
farðu nú heill og sæll." Hélt nú Hrólfur svo sem leið liggur heim í
Hjaltadal og sótti vel að foreldrum sínum að öðru leyti en því, að þau
voru orðin hugsjúk um hans hag. Voru félagar hans nýkomnir og voru
búnir að segja allt af ferðalagi sínu, og hugðu allir, að Hrólfur hefði
látið lífið einhvers staðar uppi á fjöllum. Urðu því miklir
fagnaðarfundir, þegar hann kom heim, og alla undraði á því, hve mikinn
fisk hann hafði meðferðis. Ekki hafði Hrólfur lengi heima verið, þegar
hann býst til ferðar með Brún og annan hest undir kvensöðli. Móri
fylgdi honum. Spurði móðir hans hann, hvert hann ætlaði. Hann gaf lítið
út á það, en kvaðst mundu koma bráðum aftur. Hélt hann síðan sem leið
lá og létti ekki fyrr en hann kom að Tindastóli. Þar skildi hann eftir
hestana, en hélt áfram gangandi með Móra. Ekki hafði hann lengi gengið,
þegar hann fann helli risans. Var þar allt þögult og hljótt, og þóttist
hann þá vita, að risinn mundi ekki vera heima, heldur í Drangeyjarför,
enda sýndist honum hann sjá einhvern svartan díl á sjónum skammt frá
eynni. Flýtti hann sér því niður í fjöru og faldi sig með seppa sínum.
Díllinn nálgaðist óðum, og er hann kom nær, sá hann, að þetta var
risinn á steinnökkvanum. Reri hann svo knálega, að þegar hann lenti,
var helmingur nökkvans á þurru landi. Um leið og risinn stígur út úr
nökkvanum, sigar Hrólfur Móra á hann, og stökk hann þegar í fang honum
og greip í barka hans, en svo var augnaráð risans ógurlegt, að Móri
missti allan mátt, sleppti risanum og féll niður í fjöruna sem dauður
væri. Í sama bili stekkur Hrólfur til og leggur í gegnum risann, og
féll hann þegar dauður niður. Fer þá Hrólfur að athuga Móra sinn og sá,
að hann var lifandi. Tók hann þá seppa og kaffærði hann í köldum og
söltum sjónum, og raknaði hann þá við; en svo var hann máttfarinn, að
hann skjögraði við, þegar hann ætlaði að ganga. Samt röltist af honum
smám saman, og var hann jafngóður eftir nokkurn tíma. Að þessu loknu
fór Hrólfur í hellinn og kannaði hann hátt og lágt, en fann ekkert.
Loks fann hann hurð á afhelli einum og ætlaði að opna hana, en gat það
ómögulega, hvernig sem hann reyndi. Fer hann þá aftur niður í fjöru og
fer að leita á risanum og finnur lykil, sem risinn hafði í bandi um
háls sér. Heldur hann þá til hellisins aftur, ber lykilinn að
skráargatinu á hurðinni, og gat hann þá greiðlega opnað hana. Þar inni
fann hann biskupsdóttur. Sat hún á stól og var bundin á hárinu við
stólbríkurnar. Hrólfur heilsar henni kompánlega. Þekkti hún hann þegar
og bað hann i öllum bænum að hafa sig sem skjótast á burt; risinn
hljóti að fara að koma, og þá sé honum dauðinn vís. Hrólfur segir, að
það sé engin hætta á ferðum, því að hann sé búinn að drepa risann. Varð
þá biskupsdóttir alveg hissa og sagðist síst hafa búist við því, að
Hrólfur huglausi mundi verða til þess að bjarga sér. Vildi hún breyta
nafni hans og nefna hann Hrólf hugprúða. Halda þau síðan af stað og
hafa marga dýrgripi með sér úr helli risans. Var Móri farinn að
hressast; varð Hrólfur að reiða hann fyrsta sprettinn, en hann náði sér
brátt. Léttu þau ekki ferðinni fyrr en þau komu heim til Hóla; var það
snemma morguns, og var fátt manna á ferli. Gengu þau rakleitt inn í
svefnherbergi þeirra biskupshjónanna. Varð þar heldur en ekki
fagnaðarfundur. Segir hún, að Hrólfur hafi frelsað sig og eigi faðir
sinn honum lífgjöf sína að launa. Þá segir Hrólfur, hverju
Skálholtsbiskup hafi lofað sér að launum; en Hólabiskup segir, að
einhver laun skuli hann einnig af sér þiggja, og geti hann þó aldrei
launað honum sem vert sé; en allt, sem hann þurfi til að reisa með bú,
skuli hann fá hjá sér; og nú ætli hann að biðja hann að ríða suður í
Skálholt og segja biskupi, hvar komið sé. Hrólfur lofar þessu og býr
ferð sína sem skjótast. Heldur hann síðan af stað og léttir ekki fyrr
en hann kemur til skessu sinnar. Hún tók honum með kostum og kynjum. Er
hann þar um nóttina og segir af ferðum sinum, og lætur skessan vel yfir
öllu; varð hún mjög glöð yfir því að fá Móra sinn aftur og sagði, að
hann mundi hafa stokkið á risann honum alveg að óvörum, svo að hann
hafi ekki haft tíma til að horfast í augu við hundinn, og þess vegna
hafi hann ekki getað drepið hann. Síðan segir skessan, að nú muni hann
fara í Skálholt og segja biskupi tíðindin; en þegar hann fari norður um
aftur, þá muni biskup verða honum samferða, og skuli hann sjá um, að
hann korni þar við; einnig biður hún hann að reyna að sjá svo til, að
Katla komi líka; sig langi til að sjá hana og kynnast henni. Hrólfur
lofar þessu. Um morguninn heldur hann ferð sinni áfram til Skálholts.
Hittir hann biskup og segir honum allt hið ljósasta af ferðum sínum.
Verður biskup ákaflega glaður og þakkar honum með mörgum fögrum orðum.
Býst hann skjótlega til ferða með Hrólfi og Katla líka. Hafði Hrólfur
sagt biskupi allt hið sannasta um ætterni Kötlu og skessuna; undraðist
biskup sögu þessa og sagði, að aldrei hefði sér til hugar komið, að
svona myndarleg stúlka eins og Katla gæti verið út af slíkri móður
komin. Segir ekki af ferðum þeirra, fyrr en þau koma þangað, sem átti
að beygja heim að hellinum. Þar lætur biskup tjalda. Síðan halda þau
til hellisins þrjú saman: biskup, Katla og Hrólfur. Var skessa úti og
fagnaði þeim vel og var mjög glöð. Sagði hún þá Kötlu allt um ætterni
hennar, og þótti henni gaman að hitta móður sína, þó að hún á hinn
bóginn væri undrandi yfir því að vera komin af tröllum í aðra ættina;
og hálffeimin var hún við móður sína fyrst í stað. Dvelja þau dálitla
stund hjá skessunni, og þegar biskup lagði af stað aftur, beiddist hún
eftir því, að Katla fengi að vera hjá sér, á meðan hann væri fyrir
norðan; var það auðsótt. <br>
</p>
<p>Trúlofuðust þau Hrólfur og Katla þarna, í viðurvist biskups og
skessunnar. Þegar þeir biskup og Hrólfur komu aftur til tjaldanna, urðu
sveinar biskups undrandi yfir því, að Karla skyldi ekki vera með þeim,
en töluðu fátt um. Segir nú ekki af ferðum þeirra fyrr en þeir koma
norður að Hólum. Urðu þar fagnaðarfundir miklir bæði á milli biskupanna
og eigi siður milli sunnan-biskupsins og unnustu hans. Var slegið upp
veizlu, og giftust þau Skálholtsbiskupinn og biskupsdóttirin. Dvöldu
ungu hjónin dálítinn tíma fyrir norðan, áður en þau héldu heim á leið.
Bað Hrólfur biskupsfrúna fyrir Kötlu næsta vetur, svo að hún fengi að
menntast enn þá betur en orðið var. Lofaði hún því, og var haldið af
stað, en Hrólfur varð eftir hjá foreldrum sínum. Á suðurleiðinni fór
biskup til hellisins og sótti Kötlu, og þótti þeim mæðgum mikið fyrir
að skilja. Gekk ferðin ágætlega alla leið. Katla var hjá biskupsfrúnni
um veturinn og lærði ýmiss konar kvenlegar hannyrðir, auk þess sem hún
lærði til bókarinnar; var hún næm á allt, bæði til munns og handa.
Vorið eftir kom Hrólfur suður og kvæntist Kötlu. Ekki var skessan i
veislunni, en marga dýrgripi sendi hún dóttur sinni í brúðargjöf.
Reistu þau myndarbú á ágætri jörð, sem biskup gaf Hrólfi, og Hólabiskup
lét hann fá nægilegt fé til að kaupa bústofn fyrir. Nokkru eftir þetta
hættu foreldrar Hrólfs búskap og fluttust til hans. Voru þau auðug, og
tók hann við öllum fjármunum þeirra. Var hann talinn auðugastur maður á
Suðurlandi. Héldu þau hjón vináttu við skessuna, á meðan hún lifði, og
fóru að hitta hana einu sinni eða tvisvar á ári, eftir því sem á stóð,
en þegar hún dó, fengu þau mikið fé eftir hana. Lifðu þau Hrólfur og
Katla lengi og vel, virt og elskuð af sveitungum sínum, og dóu loks i
hárri elli. Er margt manna á Suðurlandi frá þeim kornið, og þykir
myndarbragur á öllum þeim ættbálki, en margt er það stórvaxið fólk og
stórgert í lund. <br>
</p>
<p>Lýkur þar sögunni af Hrólfi huglausa og Kötlu hálftrölli.</p>
  </body></html>