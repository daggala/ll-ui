<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Sankti Maríu ljós. Gömul þjóðsaga segir frá því hvernig bærinn Vallanes fékk áður nafnið Skinþúfa. ,,Þegar Svartidauði geisaði um Skagafjörð árið 1403 fóru englar dauðans um landið á daginn í líki blárrar þokumóðu, en um nætur höfðu þeir að nokkru mannlega mynd. Í Vallhólmi var þá bær einn er nefndist Fornuvellir. Ekki er getið um nafn þess, er þar bjó. Eina nótt, síðla sumars, vaknaði bóndi við að skepnur bitu gras uppi á húsum. Hann reis úr rekkju og fór upp á húsin að reka fénaðinn burt. Myrkur mikið var á, svo bóndi sá ógjörla frá sér. Þó varð hann þess var, að tveir af englum dauðans stóðu við túngarðshliðið. Vita þóttist hann að þeir mundu ætla heim á bæinn og væru þeir að þinga um það. Þá heyrir hann, að annar engillinn segir: ,,Hér skal heim og hér skal heim." Þá segir hinn: ,,Eigi skal hér heim, eigi skal hér heim." Þá segir hinn fyrri: ,,Hér skal heim og hér skal heim." Þá segir sá seinni: Eigi skal hér heim, eigi skal hér heim, því hér skín sankti Maríu ljós í þúfu og hverfum á braut hið bráðasta." Eftir það hurfu englarnir, en Svartidauði kom þar aldrei. Bóndi færði hinni heilögu Maríu lof og þakkargjörð fyrir hennar dásemdarverk. Þessi bær heitir síðan Skinþúfa.</p>

</div>

</body>
</html>