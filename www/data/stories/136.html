<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Kirkjugarðurinn á Barði</title></head><body>  <p>Svo
stóð á að sóknarbændur áttu einu sinni að gjöra upp og hlaða
kirkjugarðinn á Barði í Fljótum. Dag einn snemma voru þeir allir komnir
þar til þess starfs nnema karl einn; sá maðurinn þótti heldur grályndur
og lítið við alþýðuskap. Leið svo fram á miðjan dag að karlinn kom ekki
og þótti hinum að honum seinka. Um miðdegisbilið sáu þeir hvar karl
kemur og teymir eftir sér gráan hest. Þegar karl kemur verður hann
fyrir hrakyrðum hinna er áður höfðu komið að hann kæmi seint í
samvinnuna. Karl lét sér ekki óðslega og spyr hvað hann skuli vinna.
Vill þá svo til að honum er skipað í flokk með þeim er flytja áttu
hleðslu í garðinn, torf og strengi, og lætur hann sér það vel líka.
Gráni var mjög úfinn og illur við aðra hesta er voru í torflestinni,
sleit sig aftan úr þeim, beit þá og barði, og þar kom að enginn
hesturinn hélzt við fyrir honum. Þetta þótti flutningsmönnum mein mikið
og kom þeim nú saman um að leggja á hann þeim mun þyngra, en það kom
allt fyrir ekki. Hann fór eins léttilega með helmingi þyngri klyfjar
eins og áður og linnti ekki fyrr látum en hann hrakti úr höndum þeim
alla aðra hestana, og varð hann þá einn eftir. Karl tók þá klárinn og
lagði á hann eins mikið og áður hafði verið lagt á alla hina hestana í
hverri ferð og fór með hann á milli, og var hann þá spakur. Þannig
flutti hann á Grána alla hleðsluna í garðinn. En er því var lokið tekur
hann beizlið fram af honum undir kirkjugarðinum, þar sem hann var
nýhlaðinn, og slær með beizlinu á lendar hestinum í því hann sleppir
honum. Við það kunni Gráni ekki, setur upp rassinn og koma báðar
lappirnar á kirkjugarðinn er hlaðinn hafði verið upp um daginn, og
hrundi stórt skarð í hann og hefur það aldrei staðið síðan hvað oft sem
það hefur verið hlaðið unz farið var að hafa það fyrir ganghlið út í
kirkjuna. En það sást síðast til ferða klársins að hann brá á leik er
hann var laus og linnti ekki fyrr en hann komst í Hólmsvatn; þóttust þá
allir vita að þetta hafði verið nykur.</p>  </body></html>