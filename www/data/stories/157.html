<html><head><meta charset="UTF-8"><title>Upptök Drangeyjar</title></head><body>  <p>Á&nbsp;fyrri dögum áttu nátttröll tvö heima í Hegranesi; var það karl og kerling; ekki fóru miklar sögur af þeim, fyrr en þessi saga gjörðist. Það bar til eitt sinn, að kýr þeirra varð yxna; en hvort sem það hefur verið af því, að þau áttu eigi öðrum á að skipa, eða af hinu, að þau trúðu sjálfum sér best, fóru þau og leiddu sjálf kúna, svo að hún skyldi ekki missa tíma. Karlinn teymdi hana, en kerling rak á eftir, sem venja er til. Héldu þau svo með kúna út Hegranes og út á Skagafjörð góðan kipp.</p> <p> Þegar þau áttu enn eftir býsna spotta til þess að hálfna fjörðinn, sáu þau, að dagur ljómaði austan megin fjarðarins í fjallaskörðum og yfir fjallabrúnum. En með því það er bráður bani nátttrölla, ef þau dagar uppi, varð þeim dagsbirtan að fjörlesti, svo þau urðu sitt að hvorum steindranga, og eru það nú drangar þeir, sem standa annar fyrir utan Drangey, og er það karlinn, en hinn fyrir innan eyna, og er það kerlingin; draga drangar þessir af því nafn og heita enn í dag Karl og Kerling; en úr kúnni varð eyjan sjálf, og þótt þess sé ekki getið, að kýrin hafi verið búin að taka við fangi í för karls og kerlingar, hefur hún þó einatt orðið Skagfirðingum arðsöm vorbæra, sem fyrr er sagt.</p>  </body></html>