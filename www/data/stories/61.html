<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Jón Teitsson á Hafgrímsstöðum</title></head><body>  <p>Það
er upphaf þessarar sögu að Teitur er maður nefndur; hann bjó á
Starrastöðum í Skagafirði. Teitur var hið mesta mikilmenni, spakur í
lund, dulur og forspár; ekki var hann ríkur maður; þó átti hann jörðina
Starrastaði og allgott bú er hann stundaði vel. Hann átti konu þá er
Ragnhildur hét og var hún vestfirsk að ætt. Son áttu þau einan barna er
Jón hét; var hann snemma mikill og sterkur og dulur í skapi sem faðir
hans. Enginn var hann gleðimaður, en brosti aðeins þá aðrir hlógu, og
það strax í æsku; kvað hann allómannlegt að skríkja sem óvitar. Hann óx
upp hjá föður sínum þar til hann var fjórtán vetra gamall; var hann þá
eins sterkur og hraustustu menn í Skagafirði á þeim tíma. </p> <p> Um
haustið þetta sama ár sendi faðir hans hann með nábúum sínum út í Fljót
til skreiðarkaupa og skyldu þeir standa fyrir kaupum Teits vegna. Lítt
gast bændum að því að hafa Jón í ferð sinni, þótti þeim hann of ungur
og óáreiðanlegur í langferð að haustdegi, en þó fór hann og sagði faðir
hans að ef hann yrði eftir af þeim mætti hann sjá sjálfur fyrir ráði
sínu. Jón reið bleikum hesti allvænum er faðir hans var vanur að ríða
og í reiðtygjum föður síns; voru þau mjög vönduð, einkum beislið, það
var mjög vel búið og hinn besti gripur; höfðu margir falað það að
bónda, en hann ekki af hendi látið. </p> <p> Nú héldu þeir af stað og
gekk þeim ferðin vel út í Fljótin; var þar þá gott til fiskifanga, og
keyptu skreið sem þeir máttu með komast, snéru síðan heimleiðis; gjörði
þá veður ill með frosti og fjúki miklu. Jón var jafnan á undan og
teymdi Bleik; gjörðist færð mjög slæm og illt yfirferðar. Þeir komu að
Kolbeinsdalsá síðla dags; var hún þá ófær og stóð full með krap lítt
samanfrosið. Vildu þá förunautar Jóns snúa frá og fara að Óslandi og
bíða þar til þess betur legði. Jón vildi það ei og kallaði slíkt
ragmennsku og kvaðst skyldi bera þeim bleyðiorð á bak ef þeir vildu
ekki halda áfram ferðinni og snýr til árinnar. Vildi þá einn taka hesta
hans, en Jón stóð á móti og urðu sviptingar nokkrar og rak Jón þann
niður fall mikið, og skildu við það. Snéru þeir þá frá og kváðu
strákfýlu þeirri maklegt að drepa sig, fyrst hann vildi það. <br>
</p>
<p>&nbsp;&nbsp;&nbsp; Nú bindur Jón klyfjar við klakka, ríður síðan út
í ána og teymir alla hestana. Bleikur vóð mjög sterklega og braut
ísinn. En er Jón var kominn upp úr ánni sér hann að snarað er af
aftasta hestinum og hann flæktur í gjörðunum. Vóð hann þá út til
hestsins og tók honum þá krapið í axlir, en straumlítið var. Loksins
gat hann borgið öllu til lands og var það hið mesta þrekvirki. Á meðan
hann var að þessu starfi skall á stórhríð með ofsaveðri og hörkufrosti
svo allt gaddfraus; samt braust Jón af stað og tók sér stefnu eftir
veðurstöðu. Var þá einnig orðið dimmt af nótt og hið mesta niðmyrkur af
hvorutveggju, hríðinni og næturmyrkrinu, svo eftir öllu varð að þreifa.
Þegar hann hafði farið um stund varð fyrir honum kofi nokkur hurðarlaus
og hálfur með fönn; réði hann þó af að láta þar fyrir berast, tók ofan
klyfjar sínar og bar fyrir dyrnar, batt saman hestana, fór síðan inn og
byrgði vandlega; gróf hann sig þar í fönn til að þíða sig, var þá mjög
þrekaður og máttfarinn og sofnaði fast og svaf til þess dagur var. En
er hann vaknaði sá hann opnar dyrnar; stóð hann þá upp og gekk út.
Veður var nokkru bjartara, en frost mikið. Sá Jón að burtu voru klyfjar
nokkrar og Bleikur með reiðtygjum og beisli og hestarnir allir
sundurlausir. Jón sá bæ allskammt á burtu og var það Brimnes. Þar bjó
þá bóndi sá er Tumas hét, ódrengur mesti og illa þokkaður; hafði hann
oft rænt og stolið af ferðamönnum. Jón gekk til bæjarins og var hurð
aftur; varð honum reikað kringum bæinn og hittir hann á bæjarbaki kofa
nokkurn; var þar hurð fyrir og lokuð að innan. Í því heyrir hann að
hestur hneggjar þar inni; setti hann þá fótinn á hurðina svo hart að
hún brotnaði; sá hann þar inni Bleik föður síns með beisli, en hnakkur
í stalli. Dyr voru með öðrum stafni í hliðvegg hússins og var dimmt
innar í húsinu. En þegar minnst varir sér hann ríða að sér viðarrót
mikla innan úr myrkrinu; brá Jón sér undan, en höggið nam staðar í
gólfi og laut maður eftir. Jón hljóp á hann sem hvatast, en hinn tók á
móti og urðu sviptingar allharðar. En þó Jón væri mjög stirður og
freðinn lauk svo þeirra viðskiptum að heimamaður féll; lét þá Jón kné
fylgja kviði og lék við hann sem harðlegast. Bað þá heimamaður sér
griða - og var það bóndi. En Jón kvað hann skyldi því aðeins grið hafa
ef hann skilaði aftur skreið sinni er stolið hefði, og léti sig fá allt
sem hann þyrfti fyrir sig og hesta sína. Lofaði bóndi því og lét Jón
hann þá upp standa; var hann mjög meiddur og brotinn annar handleggur
hans. Þar í húsinu hafði hann fólgið klyfjar Jóns og voru þær byrgðar
með viðum. Fóru þeir síðan til bæjarins og leiddi bóndi Jón til
baðstofu, en kvaðst mundi senda eftir hestum hans. Ekki sá Jón manna
inni utan konu bónda og son þeirra hálfvaxinn. Honum var vísað til
sætis. Mjög þótti honum kona bónda illileg. Innan stundar gekk
húsfreyja fram og kallar á son sinn. Litlu síðar heyrir Jón hundagey
ákaft; hleypur hann þá út og sér hvar bóndason snarast frá húsum með
beisli sitt og ætlar að grafa það í fönn, en konan sigar í hesta hans
sem ákafast. Jón hljóp eftir stráknum, þreif af honum beislið og laust
hann með því svo hann lá í óviti. Kom þá bóndi að og bað sér og hyski
sínu vægðar, lét síðan sækja hesta Jóns og gaf þeim nóg fóður, og líka
var Jóni veittur góður beini. Dvaldi Jón þar um daginn og nóttina
eftir. Skilaði þá konan öllum klæðum hans vel þurrum. Eftir viðureign
þeirra Jóns lagðist bóndi í rekkju og var lengi hrumur, en minna bar á
illmennsku hans eftir þetta. </p>
 <p> Jón hélt nú af stað og segir ekki af ferðum hans fyrr en hann kom
heim til föður síns, og þótti ferð hans hin frægasta. Eftir þetta
gjörði ótíð mikla svo þeir förunautar Jóns komu ekki fyrr en að mánuði
liðnum og höfðu þeir étið og selt mikið af skreið sinni. </p> <p>
Þegar Jón var sextán vetra fýsti hann mjög að fara suður til sjóróðra
eins og þá var títt í Skagafirði, einkum frá Hólum. En mjög voru
Hólamenn í þá tíð ódælir og illgjarnir og oflátar miklir. Þenna vetur
voru snjóalög mikil og sífelld illviðri og treystust fáir til
suðurferða nema Hólamenn. Jón kom að máli við föður sinn og kvaðst
vilja suður. Bóndi latti heldur, en þó varð svo að vera sem Jón vildi,
og bjóst hann til ferðar; var það um sama tímabil sem Hólamenn fóru af
stað. Teitur fylgdi syni sínum að Víðimýri. Jón var svo búinn að hann
var í litklæðum silfurhnepptum, en yst klæða var hann í hempu
sauðsvartri og tók hún á kné. Hann hafði falað beisli föður síns og gaf
hann honum það, en kvað sér ekki óvart koma þó fleiri girntust að eiga.
Þegar þeir feðgar komu að Víðimýri voru Hólamenn þar fyrir; voru þeir
mjög skrautbúnir og gemsmiklir. Þeir voru átján saman og hét sá
Ásgautur sem fyrir þeim var, norskur að kyni. Illur var hann og ódæll.
Teitur bað þá taka við syni sínum til samfylgdar. En þeir kváðu þann
sauðmórauða kotungsson skamma upp flokk sinn, en þó mætti hann dratta
með ef hann vildi. Þegar þeir feðgar skildu sagði Teitur Jóni að vera
þeim aldrei samnátta á bæjum og jafnan skyldi hann á eftir fara, þá
mundi hann fyrstur aftur koma, annars ekki, og lofaði Jón því. </p> <p>
Jón fór nú með Hólamönnum sem leiðir lágu vestur Vatnsskarð og svo yfir
Húnavatnsþing; fóru Hólamenn mjög illa með ráði sínu, tóku hey af
bændum og hvað þeir þóttust með þurfa, en létu á móti koma svívirðu og
ódrengskap. Aldrei var Jón þeim samnátta, en um daga var hann í flokki
þeirra og þó ætíð á eftir. Alstaðar borgaði hann vel næturgreiðann. </p> <p>
Þegar þeir fóru yfir Miðfjarðarháls var á stórkafald og dimma; hittu
þeir þar smalamann frá Auðunarstöðum í Víðidal og stóð hann yfir fé.
Þeir heimtuðu af honum fylgd yfir hálsinn, en hann neitti og kvaðst
ekki yfirgefa fé sitt. Þreif þá Ásgautur til hans og laust honum niður
við svell svo heilinn lá úti. Eftir það komu þeir í Miðfjörð. Þar tóku
þeir hús og hey, en ráku út hesta er inni voru. Jón gisti í koti þar
skammt frá. Um morguninn hitti hann að vanda félaga sína og voru þeir
þá ferðbúnir. Varð þá Ásgauti litið á beisli Jóns og kvað hann skyldi
strax selja sér því ekki hæfði honum svo rögum og ámátlegum að eiga
slíkan grip. Jón fór undan með hægð og spurði hverju hann vildi borga.
Þreif þá Ásgautur í rófu á hundi einum er þar var og kastaði á nasir
Jóni, og var það mikið högg og féll blóð um hann allan. Hljóp þá Jón
undir hann og áttust þeir við skamma stund áður Ásgautur féll og kom
hryggurinn á stein og annar lærleggur hans gekk úr mjöðm. Vildu þá
félagar Ásgauts hefna, en Jón var þá svo reiður og ógurlegur að þeim
stóð ótti af og þorði enginn að honum. Ásgautur var fluttur til bæjar,
lagðist hann og dó litlu síðar.</p> <p> Síðan héldu þeir af stað og
komu um kveldið að Stað við Hrútafjörð. Þar var þeim fengin kirkjan að
sofa í og létu þeir nú sem verst og frömdu ýmsar svívirður og árnuðu
allir þeim ills. Morguninn eftir var dimmt og drífa mikil, og líka var
þeim sagt að Holtavörðuheiði væri ófær og höfðu nokkrir vermenn þar úr
fjörðunum áður farið vestur Haukadalsskarð og Bröttubrekku til
Borgarfjarðar, en þó bjuggust þeir á stað. Jón hafði þessa nótt verið á
bæ þar skammt frá og kynnt sig vel sem fyrr. Vildi bóndi ekki hann færi
um morguninn, en Jón lét ekki letjast og bað bóndi vel fyrir honum.
Hitti Jón Hólamenn og fór með þeim. Höfðu þeir illt auga á honum, en þó
þorðu þeir ekki að ráða til hans. Þegar þeir komu upp á skarðið skall á
blindhríð með stórviðri og fannkomu. Þeir tóku nú stefnu eftir
veðurstöðu og voru hinir áköfustu. Jón var á eftir sem vant var og
teymdi báða hesta sína; gekk nú þannig um stund þar til allt í einu að
Jón sá þá hverfa, og var hann þá kominn á fjallsbrún eina og höfðu þeir
farið þar fram á snjóhengju og hún svo hlaupið niður undan þunganum af
mönnunum og hestunum öllum, og fórust þeir þar allir því þar voru
þverhníptir klettar og hengiflug ofan; er þar síðan kallaður Bani og er
hann í fjallinu fyrir norðan Haukadalsskarð; þar neðan undir er urð
stór og hafa nú fyrir skömmu sést þar hestabein allmikil. - Jón snýr nú
til baka og komst suður af fjallinu og ofan á skarðið; var þá veður
nokkru bjartara, en mjög hvasst; komst hann að einhverjum bæ í Haukadal
um kvöldið. - Þar eftir gjörði veður svo ill og fannkomur að ekkert
varð komist og gekk það í mánuð eða lengur. Var Jón allan þann tíma
kyrr í Haukadal. Eftir það hjarnaði og batnaði veðrátta; var þá um
seinan að fara suður, en þó vildi Jón ekki heim snúa; réðu Haukdælir
honum þá að fara vestur og það gjörði hann; segir ekki af ferðum hans
fyrr en hann kom vestur undir Jökul.</p> <p> Þorsteinn er maður
nefndur; hann bjó í Skjaldartröð við Hellna. Hann var hinn mesti
sjógarpur og hafði aldrei fleiri en þrjá eða fjóra menn á, en réri þó
jafnan áttæringi. Hann var happamaður hinn mesti og réri ætíð fyrstur
úr þeirri veiðistöðu og sat löngum að fiski þó öðrum þætti ófært;
talinn var hann manna ríkastur í því byggðarlagi. Konu átti hann og var
hún svo hraust að hún tók af hlóð vættarketil fullan með sjófang og
varð lítið fyrir, en stillt var hún og hið mesta vegskvendi í þeirri
sveit. Ekki getur um nafn hennar. Þau áttu dóttur er Guðrún hét; var
hún fríð sýnum, vitur og kurteis og hinn besti kvenkostur. Það bar oft
við að Þorstein vantaði háseta því fáir treystust til að þola sjósókn
hans og var svo í þetta skipti. Fór því Jón þangað og réðist hjá bónda
og líkaði bónda vel við hann þótt óvanur væri.</p> <p> Það var þá siður
vestur þar að halda bændaglímur á sumardag fyrsta; kom þá saman
fjölmenni mikið og margt hraustra drengja. Þeir báðu Jón að glíma; var
hann tregur til, en lét þó til leiðast. Enginn var Jón glímumaður, en
fáir stóðust afl hans og fóru svo leikar að haun felldi flesta er hann
reyndi við. Vel var húsfreyja til Jóns og leist henni hann
mannvænlegur. Það var eitthvert sinn að hún bauð honum til glímu í
gamni og lauk svo að hún kom honum á annað knéð og kvað hún hann varla
kvensterkan heita mega. - Vel aflaði Jón um veturinn. Um vorið bjóst
hann norður og báðu þau hjón hann aftur koma og eins dóttir þeirra. Þau
voru mjög svo jafnaldra og höfðu oft setið tvö ein á tali. Hélt Jón nú
heimleiðis.</p> <p> Nú er frá því að segja að Gottskálk biskup fréttir
ófarir manna sinna og viðureign þeirra Jóns og Ásgauts. Þykir honum Jón
hafa valdið dauða hans og vill hafa bætur fyrir; sendi því tvo klerka
og fleiri menn til Teits bónda á Starrastöðum og bauð honum að láta
lausafé sitt í manngjöld, en jörðina Starrastaði undir Mælifellskirkju
til lausnar Jóni syni sínum. Ekki jáði Teitur kostum þessum og var
honum þá stefnt á biskupsfund og skyldi hann koma að Geldingaholti að
ákveðnum degi. Síðan fóru biskupsmenn heim. Nú kom Jón að vestan og
varð faðir hans honum feginn og sagði honum frá tiltektum biskups. Jóni
líkaði stórilla, en það þóttust þeir feðgar sjá að ekki mundi duga
aðgjörðalaust. Á Starrastöðum var útiskemma rammgjör með öflugri skrá.
Var það nú ráð þeirra feðga að Teitur skyldi leggjast í rekkju þar
inni. En Jón tókst á hendur búsforráð. Hann fékk til vistar með sér tvo
menn, þá hraustustu úr Tungusveit. Líður nú að stefnudegi. Ekki kom
Teitur á fundinn og frétti biskup þar sjúkdóm hans; bjóst hann þá fram
að Starrastöðum til að semja gjörðina og þeir átta saman. Þegar þeir
voru skammt frá garði sá Jón til ferða þeirra; lét hann þá tjalda
skemmuna, en fylgdarmenn Jóns og faðir hans fóru á bak við tjöldin. En
í rekkju bónda létu þeir fork einn mikinn og huldu hann klæðum. Biskup
ríður á bæinn og er Jón úti staddur og er dapur í bragði. Biskup spyr
að bónda, en Jón segir hann í skemmunni. Fara þeir nú þangað og gengur
biskup inn og einn eða tveir með honum. Þá gengur Jón inn og rekur
aftur hurðina og læsir rammlega. Hlupu þá hinir undan tjöldunum og tóku
biskup. Ekki er sagt frá viðureign þeirra og ekki vita menn um samninga
þá er þar urðu, en það ætla menn að fyrir þessar sakir hafi
Starrastaðir síðar lagst til Mælifellskirkju. En biskup reið heim til
Hóla og áreitti þá feðga aldrei síðan, og var meint að hann hefði orðið
að vinna þeim trúnaðareið áður þeir sleppti honum. </p> <p> Næsta
vetur eftir þetta fór Jón vestur og réri hjá Þorsteini í Skjaldartröð.
Bar nú ekki til tíðinda þar til Jón var átján eða nítján vetra. Fór
hann þá enn vestur og tveir aðrir sveitungar hans með honum. Segir ekki
af ferðum þeirra fyrr en þeir komu vestur í Haukadal; voru þar miklar
umræður um rán og gripdeildir svonefndra Gunnarsstaðabræðra. Þeir voru
þar þrír og bjuggu allir á Gunnarsstöðum; rændu þeir oft ferðamenn og
sýndu hvívetna hinn mesta ójafnað og illmennsku og fóru mjög versnandi.
Þeir Jón héldu nú áfram ferð sinni, en þegar þeir komu vestur yfir
Saurstaðaháls bað Jón förunauta sína geyma hrossa sinna og áhalda og
finna sig næsta dag á Hólmlátri. Síðan yfirgaf hann þá og stefndi til
Gunnarsstaða. Hann bar langsekk mikinn um öxl og í skjóður tómar. Þegar
Jón nálgaðist bæinn fyllti hann skjóður sínar með steina, lét í
langsekk sinn og bjó vel um. Þetta var síðla dags. Gengur nú Jón til
bæjarins og drap á dyr. Kom þar út maður mjög illmannlegur. Jón bað
hann að gefa sér að drekka. Fór hinn þá inn og kom aftur með freðinn
drykk og drakk Jón lítið. Í því bili kom út annar og var sá hinum
illmannlegri. Þeir spurðu Jón að ferðum. En hann kvaðst sendur af
biskupi á Hólum; litu þá heimamenn hver til annars og var auðséð að
þeir glöddust við, en mannvonskan stóð sem afmáluð í andliti þeirra.
Þreif þá annar til sekksins á baki Jóns og kvað hann bera mikið. Jón
sagði það vera. Ekki var honum gisting boðin. Jón spyr að heiðinni (því
bær þessi stendur undir Rauðamelsheiði) og lést ókunnugur. Þeir kváðu
heiðina góða yfirferðar og örstutta ef rétt væri farið. Buðu þeir að
fylgja honum upp á heiðina og þáði Jón það.</p> <p> Héldu þeir nú af
stað þrír saman og var Jón á eftir með byrði sína. Þegar komið var
undir heiðina nema þeir staðar hjá vatni nokkru; var það illa lagt og
vakir á. Tók þá annar þeirra upp flösku og bauð Jóni að súpa á. Jón
kvað það sið á Hólum að sá sem öðrum byði drykki fyrst. Saup þá
heimamaður á flöskunni. En á meðan sér Jón að hinn tekur hníf stóran úr
ermi sinni. Jón hafði staf mjög sterkan; var hann ærið þungur og
klökugur; laust hann honum með afli á höfuð þess er hnífnum náði, og
féll hann við og lá í óviti, en með hinni hendinni sló hann á
flöskubotninn við munn hins svo flaskan brotnaði og stóðu brotin í
andliti hans; lék hann þá nú allilla og skildi svo við þá að annar var
nær bana og gat hinn naumlegast fært hann heim um nóttina; lá hann
lengi eftir og dó síðan. Bar lítt á illmennsku hinna þar eftir. Jón
snéri nú að Hólmlátri og var þar um nóttina. Daginn eftir komu
förunautar hans og héldu þeir nú áfram ferð sinni vestur sem ætlað var.
Jón var í Skjaldartröð sem vant var; var hann nú orðinn svo sterkur að
enginn þurfti við hann að reyna vestur þar, en mjög var hann spakur og
fór vel með ráði sínu; var þó mikið mannval undir Jökli í þá daga. </p> <p>
Eitthvert sinn um veturinn lá Þorsteinn á miðum, en allir aðrir voru í
land komnir; hafði Þorsteinn nú hlaðið mjög skip sitt af fiski. Gjörði
þá ofsaveður af landi. Lét nú Þorsteinn taka til ára; voru þeir fjórir
saman og sóttu knálega róðurinn. En að stundu liðinni fóru hásetar mjög
að þreytast og gátu naumlega haldið við. Fór þá Jón einn á annað borðið
og gekk síðan vel; náðu þeir landi með heilu og höldnu og báru föng sín
af skipi. En svo hafði gengið nærri hinum tveimur hásetum Þorsteins að
þeir lágu eftir; varð Jón mjög frægur af þessu og þótti afbragðsmaður. </p> <p>
Jón fékk þennan vetur lestar hlut eða meira og fór norður um vorið sem
vant var. Snemma um sumarið fór hann vestur og hinir tveir félagar hans
að sækja skreið sína og höfðu marga hesta. Í þeirri ferð bað Jón
Guðrúnar Þorsteinsdóttur og var það mál auðsótt. Giftust þau strax og
var brúðkaup þeirra haldið í Skjaldartröð. Eftir brúðkaupið fór Jón
norður með konu sína og greiddi Þorsteinn ríkmannlega af hendi
heimanmund dóttur sinnar í gripum og peningum. Vorið eftir reisti hann
bú á Hafgrímsstöðum í Tungusveit og er sagt að hann keypti jörðina.
Græddist honum skjótt fé mikið og varð hann hinn besti bóndi. Jafnan
fór hann vestur á sumrum til fiskikaupa.</p> <p> Það var eitthvert sinn
löngu síðar að Jóni bárust þær fregnir að móðurfrændi hans á
Vestfjörðum væri dáinn og átti hann að taka allan arf eftir hann. Bjóst
hann þá til ferðar og var það síðla vetrar. Gekk honum vel vestur og
seldi hann þar mikið lausafé, dautt og lifandi, því hann vildi það eitt
með sér hafa er hann gæti borið. Tók hann þar gripi marga og mikið af
peningum. Síðan bjóst Jón heimleiðis; var þá slæm veðrátta, en hann
ókunnur leiðum öllum og víða mjög strjálbyggt; þó vildi hann alls ekki
fylgdar beiðast. Fer hann nú af stað og er hann hafði gengið eina
dagleið kom hann að koti einu við sjó; það var öðrumegin fjarðar
nokkurs sem var lítt byggður eða mjög strjálbyggður. Þetta var síðla
dags og var á drífa mikil. </p> <p> Jón bar byrði mikla af gripum og
peningum og var þreyttur orðinn, réði því af að beiðast gistingar.
Barði hann þar að dyrum, kom þar út karl nokkur; var hann ærið stór og
mikilfengligur svo Jón þóttist ekki annan slíkan séð hafa. Jón spur til
vegar, en karl kvaðst mundi vísa honum leið að morgni því nú væri ófært
veður og dagur að þrotum kominn og bauð honum næturgistingu. Jón
þekktist það og leiðir bóndi hann til baðstofu og bauð að geyma tösku
hans. Ekki vildi Jón það og kvað þar í skó sína sem hann þyrfti að
brúka. Ekki sá Jón þar manna utan húsfreyju; sat hún og spann toga. Jón
heilsaði henni og tók hún því stutt. Illa leist Jóni á þau bæði og
þótti uggleg gistingin. Jóni var vísað til sætis í öðrum baðstofuenda.
Ekki var honum veittur beini, en bóndi var ræðinn mjög og var hinn
kátasti við komumann; spurði hann margs um ferðir hans, en Jón sagði
honum sem var og kvaðst hafa verið að sækja arf eftir frænda sinn.
Bóndi þreif upp tösku Jóns og kvað það ærna byrði. Þar eftir settist
bóndi á tal við húsfreyju, en ekki heyrði Jón hvað þau skröfuðu nema
eitt sinn sagði hún: "Grafa hann." Eftir það hættu þau talinu. </p> <p>
Síðan biður húsfreyja Jón koma með sér og vísar hún honum til rekkju í
framhýsi nokkru; var þar flet með stokki og töturlega um búið.
Húsfreyja bauð að taka við skóm hans og klæðum, en hann kvaðst sofa
mundi þó ekki færi hann af klæðum því hann hefði ekki sofið hin næstu
dægur sakir umsvifa. Varpar hann sér nú í fletið og lætur sekk sinn þar
hjá sér; læst hann strax sofna og hraut mikið. Gengur þá húsfreyja
burt. Nokkru síðar heyrir hann gengið um bæinn; snýr hann sér þá til
veggjar og hraut sem fastast. Heyrir hann þá að lokið er upp dyrunum og
farið hljóðlega og í því er lagt til hans með skálm mikilli. Kom lagið
í herðarblaðið og varð svöðusár. Snarast Jón þá úr rúminu og sér þar
bónda, og vildi leggja til Jóns í annað sinn. Jón hljóp þá undir hann,
en bóndi kastar skálminni og tekur á móti og verður þar harður aðgangur
og finnst Jóni sig skorta afl við bónda, og ekki þykist hann í slíka
raun komið hafa; gekk nú allt upp er fyrir var og sótti bóndi í ákafa,
en Jón varðist föllum af megni. Og er Jón sá sér best færi hljóp hann í
fang bónda svo sterklega að hann féll á bak aftur og varð þrepskjöldur
hússins undir hrygg hans. Neytti nú Jón fallsins hvað hann kunni og lét
kné fylgja kviði; gekk þá sundur hryggur bónda á þrepskildinum. Var þá
húsfreyja komin og lagði til Jóns með knífi. Jón bar af sér lagið með
hendinni og skeindist hann lítið; tók hann þá til hennar og dró til
baðstofu og batt rammlega. Þar brann ljós inni. Jón fór nú fram aftur
og dró karl úr dyrum hússins; æpti hann þá ógurlega. Sótti Jón nú sekk
sinn og fór aftur til baðstofu og snæddi nesti sitt. Þar var Jón um
nóttina og svaf í rekkju hjóna.</p> <p> Morguninn eftir var veður
bjart. Býst Jón þá til ferðar og byrgir áður bæinn vandlega; snýr hann
þá leið sinni þangað sem sýslumaður bjó og var það hálf dagleið frá
koti þessu. Sagði Jón honum frá ferðum sínum og sýndi áverka. Daginn
eftir bjóst sýslumaður þangað með nokkra menn; komu þeir að kotinu; var
þá bóndi dauður í dyrum, en húsfreyja lá í böndum. Könnuðu þeir þar hús
öll og fundu mikið af peningum og mörgu fémætu. Þar sá sýslumaður
skálmina og hnífinn, hvorutveggja blóðugt. Þar fundu þeir klæði nokkur
af útlendum skipbrotsmönnum og fleira þess háttar. Hafði þar fyrir
löngu síðan strandað skip og ætluðu menn að bóndi mundi hafa myrt
eitthvað af skipsmönnum þeim og stolið svo góssi þeirra. Tvo ferðamenn
hafði hann líka drepið og stolið af þeim peningum. Tók sýslumaður allt
góss er þar var og flutti heim til sín ásamt húsfreyju. En að skilnaði
gaf hann Jóni peninga mikla og skildu þeir með vináttu. Hélt nú Jón
heim aftur og segir ekki af ferðum hans fyrri en hann kom heim að
Hafgrímsstöðum.</p> <p> Settist hann nú um kyrrt í búi sínu og varð
mesti ríkismaður og sveitarhöfðingi og bjó þar til dauðadags. Þau
Guðrún unntust vel og áttu margt barna. Einn sonur hans hét Jón, annar
Teitur og hinn þriðji Þorsteinn. Allir voru þeir mikilmenni sem þeir
áttu kyn til og eru margir merkir menn frá Jóni komnir um Skagafjörð og
víðar. Vitum vér nú ekki meira af Jóni að segja, enda eru flestar
sagnir óljósar frá þeim tímum og fátt ritað nema það litla ágrip af
hinum merkustu viðburðum sögu vorrar sem finnst í annálum.</p>  <p><a name="_Toc361306084"></a><a name="_Toc380007016"></a> </p> </body></html>