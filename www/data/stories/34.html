<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Jón Goddi</title></head><body>  <p>Jón
þessi var mesti fræknleikamaður, skáldmæltur vel og listfengur, en varð
einkum á seinni hluta ævi sinnar ólángefinn, og grófu út úr honum bæði
augun. Var það kennt göldrum hans, en hann leiddist fyrst inn í þá á
eftirfylgjandi hátt:</p> <p> Hann var hestadrengur hjá séra Eiríki, sem
þá var í Djúpadal í Skagafirði. Þeir séra Eiríkur og séra Snorri sál. á
Húsafelli voru góðir vinir og heimsóttu hvor annan. Varð Jón þessi,
þegar svo bar undir, að hann sem hestadrengur séra Eiríks var gestur
séra Snorra, að standa í dyrum úti, þar til honum var vísað til sætis á
hinum óæðra bekk.</p> <p> Einu sinni sem oftar fór Jón með presti að
Húsafelli og varð sem oftar að bíða í dyrum, meðan húsbóndi hans sat
inni við vín og vistir. Uppi í dyrunum lá sjúklingur, kvalinn af illum
anda. Hafði honum verið komið að Húsafelli til lækninga, því séra
Snorri var heppinn við þess háttar og að sögn fjölkunnugur.
sjúklingurinn kvaldist af flogum, og þegar prestur heyrði til hans,
stökk hann út og upp í stigagatið, og hvarf þá ævinlega æðið af þeim,
er uppi var. Nú stóð svo á, að prestur stökk ofan af loftinu, og sá
hann, að Jón, sem neðan undir var, brosti, er hann kom ofan. Prestur
gekk þá á hann, hvað hann hefði séð, en hinn lét lítið yfir því.
Prestur horfði þá í augun á honum og sagði: „Þú hefur eitthvað séð,
augu þín lýsa, að þú ert skyggn." Jón sagði honum þá, að hann hefði
séð, rétt áður en prestur kom, flugu einkennilega fljúga upp um
kvisthlaup á loftinu fyrir framan rúmstokk sjúklingsins, en fara ofan
aftur, þegar prestur gekk upp. Þetta sagði prestur, að sig hefði lengi
grunað, en hann hefði aldrei getað orðið þess vís, hvar hún kæmist upp.
Bað hann Jón nú að duga sér. Hlóð hann að því búnu kössum á gólfið,
mátulega háum undir fætur Jóni, fékk honum síðan glas, er hann bað hann
næst sem flugan kæmi að halda undir kvisthlaupinu og muna sig um að
hleypa henni ekki þaðan í burtu. Jón gjörði þetta, og þegar flugan
ætlaði ofan, var hann svo heppinn að ná þessum óvætti í glasið, sem
hann síðan fékk presti. Eftir það varð sjúklingurinn heill meina sinna,
en ekki stóð Jón framar í bæjardyrum, er hann kom að Húsafelli. Séra
Snorri kenndi honum síðan fyrstu undirstöðu galdurs síns og brúkaði
hann hann mikið síðar.</p>  <p><a name="_Toc380006965"></a><a name="_Toc361306055"></a> </p> </body></html>