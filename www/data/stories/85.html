<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Grímur í Brekkukoti</title></head><body>  <p>Grímur
hét maður og bjó að Brekkukoti í Hjaltadal í Skagafjarðarsýslu. Hann
var svartur á brún og brá og forneskjulegur í lund. Sagt var, að
draugur fylgdi honum, og átti ástæðan til þess að vera sú, að hann
hefði eitt sinn drepið mann sér til fjár. Víst var um það, að oft kom
eitthvað óeðlilegt fyrir á bæjum þeim, er Grímur kom að, rétt á undan
komu hans.</p> <p> Það bar til eitt kvöld að Hrappsstöðum í Hjaltadal í
nóvembermánuði, þegar nýkomið var i fjósið, að högg mikið var rekið í
baðstofuþakið, svo að brakaði í hverju tré. Sögumaður minn var einn
þeirra, sem heyrðu höggið, en hann var þá unglingur, og var honum sagt,
til þess að hann skyldi ekki verða ákaflega hræddur, að hross væru að
berja í þekjuna. Enginn fór samt út, enda var enginn fullorðinn
karlmaður inni, því að Jónas bóndi, faðir sögumanns míns, var einyrki
og var hann úti við einhver störf. Skömmu eftir að höggið heyrðist, kom
Jónas bóndi inn og var rauður sem blóð í framan. Hann var spurður,
hvort hann hefði séð nokkuð. Bóndi neitaði því, en engum duldist, að
hann hafði orðið hræddur. Daginn eftir kom Grímur í Brekkukoti og
settist á rúm í baðstofunni, einmitt undir þeim stað, þar sem barið
hafði verið í þakið kvöldinu áður. </p> <p> Nokkrum dögum seinna sagði
bóndi frá því, að hann hefði séð einhverja svarta flygsu þetta kvöld á
bæjarkampinum, þegar hann ætlaði inn, og hefði hún glennt skjáina
framan í sig. Hann varð hálftrylltur af ótta, þreif spýtukubbi, sem lá
upp við vegginn, og henti því í þetta ferlíki, en það sneri undan og
hvarf út í myrkrið. Engin hross voru heima við þetta kvöld, og þótti
því auðsætt, að það hefði verið fylgja Gríms, sem reið húsum að
Hrappsstöðum kvöldinu áður en hann kom þangað. </p>  </body></html>