<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Sagan af Hóla Steini</title></head><body>  
<p>Biskup einn að Hólum þurfti eitt sinn að koma bréfum og peningum
suður í Skálholt um hávetur og fékk röskvan mann til ferðarinnar, er
Steinn hét. Þetta var á jólaföstu, og réð biskup Steini að fara
sveitir, en þá er Steinn var kominn frá Hólum, tók hann það ráð að ríða
skemmstu leið suður fjöll, því að tíð var góð, en veður bjart og
heiðríkt. Steinn reið því fram í Skagafjarðardali og hafði tvo hesta
góða. Hann gisti í dölunum og reið að morgni suður á hraun í björtu
veðri, en er leið á daginn, tók veður að þykkna, og því næst rak á
drífu mikla; villtist Steinn þá og vissi eigi, hvert hann fór, enda tók
að dimma af nótt. Steinn fór því af baki og teymdi hestana. Þá er hann
hafði gengið um hríð, varð fyrir honum hengja á brún nokkurri. Hann
kannaði hengjuna og komst að raun um, að hjarn var neðar í hlíðinni.
Hann komst þar ofan með illan leik með hestana, og virtist honum hann
vera kominn i dal nokkurn. Áður en langt um leið, kom hann á slegna
jörð, og létti þá mjög hríðinni. Steinn hélt áfram um hríð, til þess er
hann kom að húsi einu. Það var hesthús, og var hey í stalli. Steinn
spretti af hestum sínum og leiddi þá að stalldyrunum, en braut sjálfur
upp vistir sínar og mataðist. Það þóttist Steinn vita, að bær væri þar
í grenndinni, þar sem hey var í stallinum, og kom hann auga á bæinn, er
tunglið kom upp. Hann gekk þegar þangað og drap á dyr. Stúlka kom til
dyra, og baðst Steinn gistingar. Hún skilaði því, kom út aftur og
sagði, að eigi væru honum hús bönnuð. Steinn gekk nú til baðstofu með
stúlkunni og sá þar ekki aðra menn en gamlan karl og konu aldraða auk
stúlkunnar. Lítið var rætt við Stein eða ekkert, og enginn var honum
beini boðinn, en þá er liðið var á vökuna, bað karl stúlkuna að fylgja
gestinum fram til hvílu. Hún leiddi hann þá fram í afhýsi nokkurt, og
voru þar sex rúm. Stúlkan vísaði Steini til sængur í einu rúminu,
leysti af honum skóna og mælti: „Þarna legg ég skóna þína, maður minn,
við stokkinn.” Steinn fór eigi af fötum og gat ekki sofnað; þótti honum
allleiðinlegt á bæ þessum og fremur grunsamt. Kippti hann nú skóm á
fætur sér og ætlaði að fara út úr herberginu, en fann þá, að
slagbrandur hafði verið rekinn fyrir hurðina að framan. Gat litið var á
hurðinni, og gat Steinn fært slagbrandinn frá gegnum það; ætlaði hann
nú að fara út og til hesta sinna, en þá varð hann þess var, að grjót
hafði verið borið fyrir bæjarhurð að innan. Hann tók nú að ryðja frá
grjótinu, en í því kom karl að innan með lagvopn i annarri hendi, en
byssu í hinni, og fylgdi kerling eftir honum með ljósker i hendi. Karl
ætlaði þegar að leggja til Steins, en hann grýtti að þeim sem tíðast,
og hrukku þau við það innar eftir göngunum. Steinn gat nú brotið upp
hurðina og komist út, en karl sótti eftir honum með byssuna. Við það
hrökk Steinn undan i hjarnskafl nokkurn, en með því að skaflinn var
hall, féll Steinn áfram á hendurnar, og í því dundi skotið milli fóta
honum. Við það renndi Steinn sér ofan skaflinn og réðst á karl; glímdu
þeir alllengi, og þótti Steini hann furðu sterkur, svo gamall. Loksins
féll þó karl; hugði Steinn þá að láta kné fylgja kviði og vinna að
karli til fulls, en hann bað sér griða sem ákafast og sagði, að þótt
Steinn dræpi sig, væru engin líkindi til að hann kæmist lífs af. Steinn
spurði, hvernig stæði á því. Karl kvaðst eiga tólf sonu, og væri þeirra
von heim eigi seinna en að morgni; mundi hann ekki geta stýrt undan
þeim, því að ekki lægi önnur leið þaðan af fjöllunum til Skálholts en
sú, sem þeir kæmu heim. Lét Steinn karl þá upp standa, og ljómaði
dagur, er viðureign þeirra lauk. Steinn bað karl að segja sér, hvernig
við vissi um hagi hans, en hann kvaðst vera alinn upp í
Skagafjarðardölum, og hefði sig hent það slys að barna systur sína.
Hann kvaðst hafa verið mjög kunnugur um fjöll og heiðar, og hefði hann
fundið dal verpi þetta á ferðum sínum; hefði hann tekið það ráð að
flýja þangað með systur sína, og væri hún kona sú hin gamla, er hann
hefði séð, en móðir þeirra bræðra og stúlkunnar. Sjálfur kvaðst karl
heita Brandur, en dóttir sín héti Guðrún. Karl kvaðst aldrei hafa
stolið neinu, en hirt hefði hann fé það, er þangað hefði slæðst.
Folaldsmeri kvaðst hann hafa haft með sér, er hann hefði strokið. Sonu
sína kvaðst hann hafa sent til ýmissa aðdrátta suður um sveitir og í
kaupstaði; færu þeir jafnan tveir saman í byggðum, en mæltu sér mót á
ákveðnum stað upp til fjalla, og hlytu þeir að verða á leið hans. </p>
 <p> Morguninn eftir fylgdi karl Steini á veg þann, er fara skyldi, og
gaf honum hníf og kápelsi að skilnaði; kvað hann það til jarteikna, svo
að synir sínir gerðu honum eigi mein, er þeir hittust, því að þeir
mundu þekkja gripina. Að skilnaði bað karl Stein að stefna leið þá, er
hann vísaði til, og mundi hann hitta vörður þrjár, ef rétt væri að
farið. Að svo mæltu skildu þeir karl, og reið Steinn leiðar sinnar.
Hann mætti þeim bræðrum milli annarrar og þriðju vörðunnar, kvaddi þá
kompánlega og bað þá um brennivín, en þeir svöruðu fáu og létu að engu
vinalega. Þá er Steinn sá, að ekki varð af veitingum, keyrði hann hest
sinn og vildi ríða fram hjá þeim bræðrum. Þá spurði einn þeirra: „Eigum
við að láta hann fara?" En annar svaraði: „Ekki held ég það." Hlupu
þeir nú af baki, gripu í taumana á hesti Steins og buðu honum til
glímu. Hann lét til leiðast, og réðust tveir á hann í einu, en svo
lauk, að hann felldi þá báða. Þá réðust þrír á Stein, og stóð sú glíma
lengur en hin fyrri, en þó gat hann fellt þá alla. Því næst fékkst hann
við fjóra, og urðu þá ýmsir undir, en er Steinn sá, að þeir mundu ætla
að sér sex í einu, þótti honum óráð að eiga undir því; sýndi hann þeim
nú hnífinn og kápelsið, og sögðu þeir bræður, að eigi væri að kynja,
þótt hann yrði þeim þungur í skiptum, er hann hefði fellt föður þeirra.
Gáfu þeir Steini nú brennivín, en hann kvaddi þá og reið síðan leiðar
sinnar í Skálholt. Þá er hann hafði rekið þar erindi sín, reið hann
aftur til Skagafjarðar og heim til Hóla, en fór þá sveitir.</p> <p>
Guðrún karlsdóttir gekk aldrei úr huga Steini, og þótti honum hún hafa
varað sig við, er hún leysti af honum skóna, og væri það henni að
þakka, að hann komst undan. Engum skýrði hann þó frá þessari þrá sinni.
Eitt haust lést Steinn eiga ferð vestur um land og lét það berast út,
að hann mundi róa þar um veturinn. Þetta var þremur eða fjórum árum
eftir það, er hann hafði verið sendur suður. Ekki fór Steinn samt
vestur, heldur reið hann suður á fjöll, og var sá tilgangur hans að
leita uppi byggð karls, en honum gekk það mjög ógreitt. Þá er Steinn
var kominn þangað, er Kerlingarfjöll heita, rak á hann þoku mikla, svo
að hann vissi ekki áttaskil. Steinn hafði heyrt, að tröllabyggð væri í
fjöllum þessum. Hann hafði tvo áburðarhesta og smérstampa á öðrum; hét
hann þá á skessu þá, er menn þóttust hafa orðið varir við þar í
fjöllunum, og lofaði að gefa henni stampana, ef hún veitti sér lið til
þess að finna byggð karls og fá dóttur hans. Eftir þetta bjóst Steinn
um, sleppti hestum sínum og lagðist til svefns, en vaknaði við það, að
fæti var spyrnt við honum og stóð yfir honum tröllkerling, fremur
ferleg og stórskorin. „Vel verði þér, Steinki," sagði hún, „er þú hést
að smjörga mig. Ég skal vísa þér leið til byggða Brands, þótt hann sé
nú dauður; má og vera, að annarra launa verði leitað seinna."
Tröllskessa þessi kvaðst heita Steingerður, og leyfði hún Steini að
nefna nafn sitt, ef hann þættist vera í vanda staddur. Því næst vísaði
kerling honum til byggðar útilegumannanna, en hann gaf henni
smérstampana. Karl var látinn, eins og kerling hafði sagt, en tveir af
þeim bræðrum höfðu fengið sér konur. Steinn bað þá veturvistar og þess,
að hann fengi systur þeirra, en þeir gerðu þess enga kosti, nema hann
staðfestist hjá þeim og sæti þeim trúnaðareiða. Steinn aftók það ekki
með öllu, er hann hefði fengið Gunnu, og féll þetta tal svo niður, en
Steinn ílentist þar í bráðina. Brátt féllu saman ástir hans og
karlsdóttur, og kom svo, að hún vildi fylgja honum hvert sem hann færi,
því að Steinn var staðráðinn í því að dvelja þar ekki langvistum og
hafði ráðið að strjúka með Guðrúnu, þá er færi gæfist. Eina nótt um
dymbildaga hlupu þau á brott, en eigi höfðu þau lengi farið, er þau
sáu, að tíu menn vopnaðir fóru á eftir þeim sem hvatlegast með ópi
miklu og heitingum. Steinn þóttist sjá bana sinn vísan við slíkt
ofurefli, enda var hann alveg Vopnlaus. Hann var manna hæfnastur; tók
hann nú stein og varpaði honum af öllu afli að þeim, er fremstur fór.
Sá rauk um koll, en hinir sóttu að Steini; kallaði hann nú á
Steingerði, en hún var þegar komin að baki þeim og gat þess, að hann
hefði ekki þurft að kalla hátt til sín, því að þá hefði hún munað illa
smérstampana. Steingerður hafði skálm mikla i hendi og óð fram að þeim
bræðrum; hjó hún þegar einn þeirra til bana, og svo kvaðst hún mundu
leika við þá alla, nema þeir léti Stein fara í friði. Steinn hafði og
drepið einn með steini og sært annan. Sáu þeir bræður sinn kost bestan
að leita undan og höfðu látið þrjá menn, en kerling fylgdi þeim Steini
á réttan veg og fékk þeim hesta Steins, því að hún hafði geymt þá í
haga, og nesti nóg. Skildu þau Steinn með vináttu. Steinn fékk
Guðrúnar. Þau bjuggu langa ævi norður á Skaga, og er sagt, að margt
manna sé komið frá þeim.</p>  <p><a name="_Toc380007077"></a> </p> </body></html>