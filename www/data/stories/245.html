<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Örlygsstaðabardagi var háður 1238. Aðdragandinn að honum var sá að Kolbeinn ungi var búinn að bíta Sighvat Sturlusons af sér. Sturla sonur hans ætlaði sér stóra hluti og lagði til atlögu við Gissur Þorvaldsson Haukdæling 1238, þegar hann neyddi hann til að sverja sér hollustueið við Apavatn. Gissur taldi sig ekki bundinn af nauðungareiðum og gerði bandalag við Kolbein unga sem fór fyrir Ásbirningum. Þeir börðust gegn Sturlu og Sighvati og felldu þá á Örlygsstöðum, sem var fjölmennasti bardagi sem háður hefur verið á Íslandi. Þórður kakali, sonur Sighvatar, hafði verið í Noregi en sneri heim 1242 og á næstu árum beitti hann skæruhernaði gegn Kolbeini unga, sem hafði lagt undir sig allt veldi föður hans og bræðra. Hápunktur þeirra átaka var Flóabardagi árið 1244, sem var eina sjóorrusta Íslandssögunnar. Þrátt fyrir sigurinn gaf Kolbeinn Þórði eftir veldi föður hans í Eyjafirði og Þingeyjarsýslu. Þórði þótti það ekki nóg og vildi ná ríki Ásbirninga á sitt vald og hefna föður síns og bræðra. Í Hauganesbardaga 1246 felldi hann Brand Kolbeinsson sem hafi tekið við veldi Ásbirninga af Kolbeini unga. Eftir það réði hann öllu Norðurlandi. En Adam var ekki lengi í Paradís því árið 1250 kallaði konungur Þórð til Noregs og kyrrsetti hann þar.</p>
</div>


</body>
</html>