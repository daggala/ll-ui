<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Þorbjörn Kólka</title></head><body>  <p>Þorbjörn
kólka er talinn með landnámsmönnum. "Hann nam Kolkumýrar og bjó þar
meðan hann lifði." Um Þorbjörn hafa verið nokkrar sagnir nyrðra og eru
þessar helstar:</p> <p> Kólkumýrar kalla menn nú suður á Kúluheiði og
Kólkuhól, og er hvort tveggja dregið af viðurnefni Þorbjarnar. Þorbjörn
átti sumsé að hafa haft þar aðalaðsetur sitt suður á heiðinni sumar og
vetur og veitt á vetrum silung í Friðmundarvötnum á Kúluheiði. En haust
og vor lá hann út við sjó í verstöð þeirri sem Hafnabúðir heita á
Skaga. <br>
</p><p> Alltítt var að menn úr sveitum gerðu sig út til sjóróðra á
Hafnabúðum haust og vor því þar var jafnan aflasælt þá sem nú; enda má
sjá þar mörg búðastæði forn. Þangað fór og Þorbjörn kólka sem fyrr
segir. Ekki átti hann við aðra vermenn svo getið sé; en vel féll á með
Hafnabónda og honum. Þorbjörn var hinn mesti sjósóknari og reri einn
áttæringi, aðrir segja steinnökkva, lengra í haf en flestir hafa farið
þá eða síðan. Einn góðan veðurdag var það að menn reru alskipa frá
Hafnabúðum; þeir reru og báðir Þorbjörn og bóndinn í Höfnum með
skipverjum sínum. Olbogi heitir dýpsta fiskimið sem róið er á úr
veiðistöðu þessari og er það fullar þrjár vikur undan landi. Þangað
reru allir þenna dag því veður var fagurt og blítt og ólíkt til
innanáttar. Þorbjörn reri langt úr öllum fiskimiðum eins og hann var
vanur.</p> <p> Leið svo fram um hádegi að menn sátu að fiskidrætti og
hélst enn blíðviðrið, en eftir það fór að draga upp skýbólstra á
innfjöllin, leið þá og ekki á löngu áður skinnaköst fóru að koma á
sjóinn og þyrla upp moldrokum hér og hvar úr fjöllunum því af Olboga
vatnar yfir allt láglendi. Hvessti þá svo óðum að um miðmundabil var
komið særok á landsunnan og er það rétt um hnýfilinn í land af Olboga
enda voru þá allir farnir að leita til lands nema Hafnamenn; þeir
keipuðu einskipa eftir á Olboga.</p> <p> Litlu síðar sér Hafnabóndi til
Þorbjarnar og þykir honum vera mikill skriður á skipi hans og Þorbjörn
róa heldur knálega. Þegar hann kemur á bug við Hafnabónda heldur hann
upp árum og mælti: "Hvort hyggja Hafnamenn að keipa til kvölds?" <br>
"Eigi er svo varið," mælti bóndi, "hitt er heldur að vér treystumst
ekki að leggja móti andviðrinu." Lét þá Þorbjörn ferju sinni svífa nær
Hafnamönnum og kastaði til þeirra færisenda sínum og bað þá að lafa á
honum. En þeir brugðu endanum utanum allar þófturnar og tók svo
Þorbjörn aftur til ára. Herti þá veðrið því meir sem á daginn leið.
Réttir nú Þorbjörn fyrst annan fótinn og þótti Hafnamönnum þá ærinn
skriður á skipinu. Héldu þeir svo áfram inn á mið það sem Vatnaslóð
heitir og er það mæld vika sjávar norðan af Olboga. Þótti þá Þorbirni
enn seint sækjast róðurinn svo hann réttir nú báða fætur sína og sagði:
"Betur má ef duga skal því mörg verður ekkja á Hafnabúðum í kvöld."
Reri hann þá bakföllum og svo sterklega að skip Hafnamanna var því nær
allt í sjó og stóðu þeir allir í austri. Voru þeir þá svo þrekaðir bæði
af sjóvolkinu og austrinum þegar að landi kom að þeir gátu ekki bjargað
skipi sínu undan sjó; bar svo Þorbjörn einn bæði skipin upp í naust. Þá
mælti Hafnabóndi: "Til hverra launa lítur þú, Þorbjörn, fyrir að þú
hefur bjargað lífi voru?" "Alls ekki hef ég að því hugað," segir
Þorbjörn, "og mun ég ekki mútur taka á afli mínu; en sannast er að
sárna tekur í lófum;" og strauk þá um leið. Bóndi þakkar honum
lífgjöfina og skildu þeir Þorbjörn að því sinni og gekk bóndi heim til
Hafna. Annan dag eftir kom bóndi til Þorbjarnar, færði honum þrjátíu
álnir vaðmáls og bað hann hafa í vettlinga. "Laklega var dregið" sagði
Þorbjörn, "því nú vantar í alla þumlana." Bætti bóndi honum þá enn til
tíu álnum og er ekki annars getið en að Þorbirni hafi þá vel líkað.
Þorbjörn varð sannspár að því sem hann hafði sagt fyrir um skipreikann;
því öll skip týndust í veðrinu sem róið höfðu af Hafnabúðum um
morguninn nema þau tvö sem hann reri í land. </p> <p> Þegar Þorbjörn
kólka gerðist gamall og ekki fær til sjóróðra lengur fór hann með skip
sitt (nökkvann) vestur fyrir Kólkunes og hvolfdi því þar hér um bil
tuttugu faðma frá landi og óð síðan sjálfur til lands og er þar þó fimm
faðma djúp í sundinu milli skers og lands. Það er síðan kallað
Kólkusker; það er á að geta tuttugu faðma langt og tíu faðma breitt, en
dregst nokkuð að sér til beggja enda, hæst og breiðast er það um
miðjuna og ekki með öllu ólíkt því sem skip væri á hvolfi. Þegar
Þorbjörn hafði hvolft skipi sínu er sagt hann hafi sagt það fyrir að
þegar bænahúsið í Höfnum væri fellt af fyrir fullt og allt mundi sá
maður búa á Kólkunesi sem bæri gæfu til að hvolfa upp skipinu og mundi
það verða honum eins happasælt eins og það hefði verið sér.</p> <p>
Þorbjörn hafði til beitu fóhorn og flyðrugarnir, mannaket í miðjum bug
og mús á oddi. Hann sagði að þegar kippa skyldi um fet og þverfet (það
er lengd og breidd skipsins). Þegar hann var kominn í land frá skipinu
segja menn að hann hafi kveðið vísu til að vísa mönnum á fiskimið það
sem hann var vanur að róa á og Sporðagrunn heitir; vísan er þannig:</p> <blockquote> "Mið veit ég mörg: <br> Matklett á Björg, <br> beri neðri nöf <br> í naglfara röf, <br> hirði ég ei, þó Kaldbak kali, <br> Kyrpingsfjall í Leynidali. <br> Komi þar enginn kolmúlugur úr kafi, <br> þá mun ördeyða á öllu norðurhafi."</blockquote>     </body></html>