<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Guðmundur Arason Hólabiskup var fæddur á Grjótá í Hörgárdal 1161. Hann var biskup á Hólum árin 1203-1237 og fékk fljótt á sig viðurnefnið hinn góði af alþýðu manna. Margir trúðu því að hann gæti gert kraftaverk. Guðmundur var alinn upp á hálfgerðum flækingi af föðurbróður sínum, Ingimundi presti, sem var harður við hann og barði til bókar. Árið 1180 voru þeir frændur á leið til Noregs og fórst skipið við Hornstrandir. Guðmundur bjargaðist við illan leik fótbrotinn og var bæklaður upp frá því. Hann var vígður til prests 1185 og var prestur á nokkrum stöðum í Skagafirði og Eyjafirði, m.a. hjá Kolbeini Tumasyni á Víðimýri. Hann ferðaðist um, vígði brunna, læknaði sjúka og varð vinsæll af verkum sínum líka meðal höfðingjanna. Kolbeinn Tumason stóð fyrir því að Guðmundur var kosinn biskup 1203. Guðmundur átti í deilum við höfðingja landsins allan sinn biskupsferil. Fyrst við Kolbein Tumason sem lauk með Víðinesbardaga 1208, þar sem Kolbeinn lést, og síðar við Arnór bróðir hans sem lauk með orrustunni á Hólum 1209. Þá bauð Snorri Sturluson biskupi til sín suður í Reykholt til að forðast vandræði og var Guðmundur hjá honum um veturinn. Guðmundur deildi við þá feðga Sighvat Sturluson og Sturlu son hans og Kolbein unga, son Arnórs Tumasonar. Guðmundur átti ekki alltaf sjö dagana sæla og hraktist oft burtu frá Hólastað og flæktist um með mikinn mannskara sem fylgdi honum jafnan við litlar vinsældir. Guðmundur dó saddur lífdaga árið 1237, þá 77 ára gamall. </p>
</div>

</body>
</html>