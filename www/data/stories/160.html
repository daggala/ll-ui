<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Álfarnir í Drangey</title></head><body>  <p>Einu
sinni bjó megandi bóndi að Höfða á Höfðaströnd sem ekki er getið um að
hafi átt neitt barn með konu sinni, en dreng fóstraði hann upp sem
honum þókti mikið vænt um og sem þótti vera mjög frábær í uppvexti. Svo
bar við aðfangadag jóla þegar téður drengur var á fjórtánda ári að
sækja átti sauði fram í Drangey er slátra átti til jólanna. Þá fékk
drengur það innfall að hann biður fóstra sinn óaflátanlega að lofa sér
að fara fram í eyjuna að sækja sauðina. Bóndi var tregur til, en sagði
loksins ef piltarnir leyfðu honum að fara með skipti hann sér ekki af
því, og síðan lögðu þeir frá landi og tókst ferðin vel, þar til þeir
vóru búnir að smala féð og taka það er þeim var falið á hendur að velja
til slátrunar, báru svo á skip, en létust þá hafa gleymt vettlingum upp
á eyjunni. Drengur bauðst til að hlaupa upp eftir vettlingunum og á
meðan héldu þeir frá eyjunni, en skildu piltinn eftir er sá á eftir
þeim með tárin í augunum, en þegar hann sá þeir voru komnir svo sem
miðja vega milli lands og eyjar brast í stórhríð svo hann missti sjónar
á þeim og taldi þá frá, og sjálfur bjóst hann við að deyja þarna úr
hungri og kulda. Þegar hann var búinn að horfa sér til leiðinda á
hvernin ein holskeflan eftir aðra sprungu á skerjunum án afláts svo
hann þóttist ekki vel kominn þar sem svo er lítið undirlendi, og
forðaði sér því upp á eyjuna að leita sér að skýli hvar hann gæti
borist fyrir; var afar mikið frost og snæfok; varð honum reikað þangað
sem fyrir honum varð skáli eða kofi sem byggður hafði verið handa fé
til skjóls í kafaldshríðum. Gekk hann þar inn og sópaði saman hálmi og
fól sig þar og hlúaði að sér sem honum var mögulegt. En þegar dagsett
var heyrir hann hark mikið úti hjá skálanum; þar næst heyrist honum
ganga ekki allfáir menn inn í skálann og heyrir hann að sett eru niður
borð og fæða á borin og svo er tekið til snæðings og drykkju. Dettur
honum til hugar að sé þetta gott og örlátt fólk kunni það að sjá á sér
aumur og snara til sín bita ef hann láti vita af sér, svífur því
hastarlega á fætur; sér hann þá alslags fæðu á borð borna og fólk á
öllum aldri, neyttu þess sem framreitt var. En þegar það sér dreng
drífur það allt út og skildi eftir allt sem á borðunum var, vín og
vistir, og sá öngvan mann framar. Tók þá piltur til matar og hafði
nógan forða þangað til á nýársdag og kom aldrei út úr kofanum þann tíma.</p> <p>
Nú víkur sögunni til þeirra sem sauðina sóktu að þeir náðu með
naumindum landi, en heimilisfólkið saknaði drengs ekki fyrr en á
jóladagsmorguninn að átti að fara að syngja. Spyr bóndi hvert drengur
atli ekki að syngja með sér eins og hann sé vanur. Þá er eins og þeir
vakni af svefni sem skildu drenginn eftir, og kváðust hafa gleymt honum
því hann hefði ekki verið nærstaddur þegar þeir hefðu látið frá
eyjunni. Bónda bregður illa við og veitir þeim átölur, en hér varð við
að sitja. Hríðina birti ekki fyrri en á nýársdag. Þá réðist bóndi fram
í eyjuna og sér hvergi neinn mannsferil svo hann telur sjálfsagt
fósturson sinn frá, reikaði þó þangað sem kofinn stóð. Þá heyrir
drengur (sem nú var að taka sér bita af því er honum fénaðist á
jólanóttina) málróm fóstra síns og tekur silfurstaup og gengur út að
fagna kallinum og sýnir honum staupið, og fagnar kallinn fóstursyni
sínum innilega og þykist hann úr helju heimt hafa. Segir drengur þá upp
alla söguna. Síðan fara þeir inn í skálann, en gripu nú í tómt því þá
var allt horfið svo þeir héldu ekki eftir nema silfurstaupi því er
drengurinn hélt á þegar hann heyrði mannamálið og gekk út.</p>  </body></html>