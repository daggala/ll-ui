<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Fylgja Jóns Pálssonar</title></head><body>  <p>Þegar
ég var drengur á Ökrum á l4da ári hjá Kristjáni Jónssyni bónda þar,
föður Símonar smiðs sem nú (l908) er í Siglufirði, var þar húsmaður að
nafni Jón Pálsson; hafði hann fluttst þangað norður úr Kræklingahlíð;
kona hans hét Ástríður.</p> <p> Lá sá grunur á Jóni, að honum fylgdi
kvenmaður all ferlegur; fólk þar í grendinni sagði mér frá þessu, en ég
kvaðst eigi trúa, nema ég sæi fylgju þessa sjálfur. Ég var og hef verið
laus við alla myrkfælni.</p> <p> Kvöld eitt um veturinn gekk Jón ofan í
Haganes, varð ég honum samferða ofan í Dæli, sem er næsti bær við Akra
að norðan, og aðeins örstuttur spölur milli bæjanna. Ég ætlaði að bíða
Jóns þar og slá mér í einn „Vistarhring“ þegar hann kæmi að neðan. Svo
líður og bíður, ekki kemur Jón. Leiðist mér að bíða, mátti heldur ekki
tefja lengur.</p> <p> Þá var hinn svonefndi rökkursvefn algengur hér í
Fljótum; þurfti ég að vera kominn heim áður fólk vaknaði. Geng ég svo
heim og inn að rúmi mínu og halla mér út af. Kristján bóndi svaf í
afþiljuðu húsi inn af baðstofunni, hékk fótur hans á að giska hálfur
fram af rúmbríkinni, þetta blasti við mér frá rúmi mínu.</p> <p> Ligg
ég þarna góða stund vakandi. Allt í einu verður mér litið fram á
baðstofugólfið; sé ég þá hvar afarstór kona gengur inn það, var hún með
skýlu á höfði.</p> <p> Hafði hún komið hljóðlaust inn og var þó
baðstofuhurðin aftur. Gengur hún hljóðlaust inn í hús Kristjáns bónda.
Var hún svo hávaxin að höfuð hennar nam við rjáfur, en í þann tíð voru
baðstofur mjög lágar.</p> <p>Stendur kona þessi um stund við rúm
Kristjáns bónda; sé ég að pils hennar strýkst við fót hans, en um leið
tekur hann að láta illa í svefni, öngla sem kallað er.</p> <p>Eftir
litla stund gengur hún aftur fram fyrir og þar til hún er komin á móts
við mitt rúm, þá lætur hún fallast aftur á bak í það.</p> <p> Strax og
föt hennar snertu mig dró svo úr mér allan mátt að ég mátti mig ekki
hreyfa; ég gat ekki talað orð eða hreyft hinn minnsta fingur. Leið svo
góð stund þar til ég heyri að Kristján bóndi vaknar og gengur fram;
þykist ég vita að hann ætli að fara að kveikja. Þegar hann gengur fram
gólfið dró hún að sér fæturna.</p> <p>	Sé ég svo að hann hefir kveikt, og heyri að Jón Pálsson er kominn og farinn að tala við hann.</p> <p>
Þá stendur kerling þessi upp af rúminu, en um leið fæ ég allan minn
mátt aftur. Voru það ófögur orð er ég valdi henni, en henni brá svo við
að það var líkast því, sem kveikt væri í lótorfu. Varð hún að glæringum
einum, sem hurfu inn í vegginn yfir rúmi Jóns Pálssonar.</p>  </body></html>