<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Vígð Drangey</title></head><body>  <p>Áður
en Grettir kom í Drangey, var hún almenningur en eftir það hann var
drepinn (1030 hér um bil), komst hún undir biskupsstólinn á Hólum í
Hjaltadal, og höfðu því Hólabiskupar mest umráð yfir eynni og mestar
nytjar af fugli og fiskiafla.</p> <p> En ekki var fuglatekjan
annmarkalaus í þá daga, því Drangey lítur út eins og sæbrattur klettur
úr sjónum á allar hliðar, hvar sem á er litið. Framan af, meðan hér á
landi voru fullhugar og ötulir aflamenn, sigu þeir mjög í bergið og
sáust lítt fyrir, enda var þá fuglatekjan ólíkt meiri en nú, og urðu
tíðum að því ógurlegir mannskaðar og slys; fórust menn úr vöðum og
sigum, sprungu á niðurfallinu, lentu á klettum, svo hvert bein
mölbrotnaði.</p> <p>Þess þóttust menn og brátt vísir verða, að jafnt
fórust þeir úr berginu, sem góðar festar höfðu, og hinir, sem lakari
vaði höfðu, og þótti það ekki einleikið; voru festar þeirra
þverkubbaðar sundur, er upp voru dregnar, eins og þær væru annaðhvort
höggnar sundur með exi eða skornar með öðru eggjárni, og ekki var trútt
um, að mönnum heyrðist ekki högg í berginu, rétt áður en menn fórust úr
festum og í því festarnar fóru í sundur.</p> <p> Lagðist því það orð á,
að þeir einir mundu í berginu búa, sem ekki vildu, að landsmenn drægju
allan afla úr höndum þeim, og þóttust eiga eyjargagnið eins vel og
aðskotadýrin. Við manntjóni þessu vannst engin líkn langan tíma, og var
svo komið, að menn voru heldur farnir að heykjast á að fara eins
almennt til eyjarinnar og fyrst hafði tíðkast sökum mannskaða þeirra,
er þar urðu.</p> <p> Leið svo þar til Guðmundur góði Arason varð biskup
á Hólum. Guðmundur biskup var, sem kunnugt er af sögu hans,
nytsemdarmaður mikill með yfirsöngvum og vígslum og vann með því löndum
sínum löngum líkn og bót margra meina og réð af margar illar vættir.
Guðmundur biskup var góður við snauða menn, og tók hann þá bæði marga
heim á staðinn, þegar hann sat þar, og hafði jafnan margt af þeim með
sér, er hann reið um land. Af þessu varð stundum vorsníkja hjá honum á
staðnum, og þurfti föng til að fá, hvar sem fást máttu. Hann lét menn
sína sækja mjög til Drangeyjar á vorum, bæði til fiskifanga og
fuglatekju, og fór brátt að bera á því, að vættir þeir, er á eynni
voru, gengu eins í berhögg við biskupsmenn sem aðra, og urðu af því
mannskaðar stórir.</p> <p> Biskupi er sagt til, hvern mannskaða hann
líði við eyna, og ræður hann það þá af, að hann fer til eyjarinnar með
klerkalýð sinn og vígt vatn. í Uppgönguvík er steinstalli nokkur, sem
lítur svo út sem hlaðinn væri, og er hann kallaður Gvendaraltari. Þegar
biskup steig af skipsfjöl, segja menn, að hann hafi sungið messu og
haft þenna stalla fyrir altari, en aðrir segja, að hann hafi aðeins
gjört þar bæn sína. Þeim sið halda menn og enn í dag, að enginn fer sá
upp á Drangey eða ofan af henni, að hann gjöri ekki bæn sína við stalla
þenna. En að því búnu fór hann til og vígði eyna og byrjaði nokkuð
fyrir norðan Hæringshlaup útsunnanvert á eynni, þar sem byrgin eru nú
niður undan, og hélt vígslunni fram til hægri handar eða andsælis,
jafnt uppi sem niðri, og þar meðfram á sjó, sem hann komst ekki undir í
fjörunni, og svo einnig með því að síga niður í bergið, og fór þannig
umhverfis alla eyna með yfirlestrum og söngvum og vígðu vatni og
klerkar hans með honum.</p> <p> Ekki er þess getið, að hann hafi neins
staðar orðið neinna meinvætta var, fyrr en hann var kominn vestur fyrir
norðurhorn eyjarinnar að Uppgönguvík aftur. Þar seig hann í bergið sem
víðar, og er hann er kominn svo langt niður sem honum þótti hæfilegt,
byrjar hann þar sem annars staðar vígslu og yfirlestra. En er hann
hefur litla stund lesið, kemur loppa ein stór, bæði grá og loðin, með
rauðri ermi á, út úr berginu og heldur á stórri skálm og biturlegri, er
hún bregður á festina, sem biskup var í, og tekur hún þegar í sundur
tvo þætti festarinnar; en það vildi biskupi til lífs, að skálmin beit
ekki á þriðja þáttinn, því hann var þaulvígður.</p> <p>Í því heyrir biskup rödd úr berginu segja: "Vígðu nú ekki meira, Gvendur biskup; einhvers staðar verða vondir að vera."</p> <p>
Lét biskup þá taka upp festina og sjálfan sig í og sagðist ekki mundi
vígja það, sem eftir var bergsins þaðan til Byrgisvíkur, en kvaðst
ætla, að allt, sem þá var vígt, mundi hvorki verða sínum mönnum né
öðrum að meini þaðan af; og hefur það þótt rætast til þessa.</p> <p>Kafli
sá, sem Guðmundur biskup skildi við óvígðan af berginu, er óvígður enn
í dag, og heitir hann síðan Heiðnaberg, og segja menn, að þar sé
fuglinn langmestur í öllu Drangeyjarbjargi, og er sú trú enn á, að menn
síga trautt í Heiðnaberg.</p><br>
</body></html>