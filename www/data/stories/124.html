<html><head><meta charset="UTF-8"><title>Bakkabræður: Jarðaför föður þeirra</title></head><body>  <p>Nú kemur til að jarða karlinn. Ekki eru nú vandræðin á að bera hann til grafar. Þeir taka brúna meri sem búið átti, leggja á hana reiðing, binda líkið upp á og ætla nú að fara með hann og jarða hann á Barði. En með því þeir höfðu enga grafarmenn að fengið urðu því: sjálfir að taka gröfina. Þó þykir þeim það ólaglegt að láta ekki gröfina vera tilbúna handa karlinum þegar hann komi að. Endalok ráðagjörðarinnar verða þau að þeir skilja Brúnku eftir á Bakkahlaði með líkið á bakinu um morguninn, „því Brúnka ratar í Barðsgarð,“ sögðu þeir, en fara sjálfir að Barði að taka gröfina og keppast við að verða búnir með hana þegar Brúnka kemur með líkið; bíða þeir hennar á Barði til kvölds. Halda þeir þá loksins heim að Bakka; er þá Brúnka þaðan horfin. Daginn eftir er farið að leita að Brúnku. Finnst hún þá inn á Stafárdal hjá öðrum hrossum með líkið á bakinu. Ekki er getið um hvernig svo gekk um greftran karlsins.</p>  </body></html>