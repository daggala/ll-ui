<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Á miðöldum voru heitar laugar víða einskonar samkomustaðir. Þær voru notaðar til þvotta og baða. Ferðalangar áðu við laugarnar, þvoðu af sér ferðarykið og hvíldu lúin bein. Fosslaug, sem er á austurbakka Svartár í landi Reykja í Tungusveit, hefur verið hreinsuð upp og líkist laugum þeim sem miðaldafólk nýtti sér. Fosslaug er skammt sunnan við Vindheimamela. Fyrir Örlygsstaðabardaga 1238 gekk Kolbeinn ungi til skrifta hjá Þórði presti á Reykjum á meðan Gissur Þorvaldsson, samherji hans sunnan úr Haukadal, þrumaði hvatningarræðu yfir 1700 manna herliði þeirra. Þeir höfðu áð við heitu laugarnar í landi Reykja og Skíðastaða. Þar voru þeir í hvarfi fyrir 1300 manna herliði Sighvatar Sturlusonar og Sturlu sonar hans, sem héldu til á nokkrum bæjum í Blönduhlíð. Sighvatur og Sturla höfðu ætlað að góma Kolbein unga á Flugumýri en gripu í tómt því Kolbeinn hafði frétt af þeim og náði að safna liði um Skagafjörð og Húnaþing og kalla eftir liðstyrk frá Gissuri. Þetta var daginn fyrir Örlygsstaðabardaga þegar fjölmennasti bardagi Íslandssögunnar var háður á Örlygsstöðum. Þar féllu Sighvatur og Sturla. </p>
</div>


</body>
</html>