<html><head><meta charset="UTF-8"><title>Lárus sýslumaður Thorarensen </title></head><body>  <p>Árið 1874 gegndi Skafti ritstjóri Jósefsson sýslumannsstörfum í Þingeyjarsýslu tveggja mánaða tíma og kom konu sinni, Sigríði Þorsteinsdóttur, og börnum þeirra tveimur fyrir í Enni á Höfðaströnd á meðan. Þar bjó þá frú Maren, dóttir Lárusar sýslumanns Thorarensen, en ekkja Jóhannesar sýslumanns Guðmundssonar. Lárus sýslumaður þótti ekki liggja kyrr, og varð oft vart við hann, einkanlega í gangi einum dimmum; heyrðust þar stundum skot á nóttum, og einstaka sinnum sást þar hvítur strókur, enda hafði Lárus oft skotið bar púðri úr byssu að gamni sínu. en stundum hafði hann hrætt griðkonur með því að kasta yfir sig línlaki og mæta þeim svo í ganginum.</p> <p>	Stofa var í Enni, og var herbergi það, sem Sigríður svaf í, innar af henni, en griðkonur sváfu í flatsæng á gólfinu. Bókahilla var fyrir ofan hurðina, og stóðu í henni ýmsar bækur, þar á meðal lagabækur Lárusar heitins. Gengið var í eldhúsið úr dimma ganginum, og var því venjulega klinkað að innan á nóttum.</p> <p>	Fáum nóttum eftir að Skafti var farinn, heyrði Sigríður einu sinni, að komið var við klinkuna og einhver kom inn í eldhúsið. Sá lét kynlega, og komst Sigríður að þeirri niðurstöðu, að þetta mundi ekki vera maður. Innan skamms gekk hún úr skugga um, að þetta mundi vera hundur, og heyrði hún til hans þefhljóð. Seinast stökk hann upp á eldavélina og hringlaði þar í skörungum og pottum, en stundum var sem hann væri að steikja eitthvað. Sigríður gaf sig lítið að þessu, því að hún hélt, að gleymst hefði að loka eldhúsinu um kvöldið. Um morguninn grennslaðist hún eftir, hvort svo hefði verið, en eldhúsinu hafði verið harðlokað um kvöldið, og öll eldhúsgögnin voru eins og gengið hafði verið frá þeim. Sigríður varð vör við hundinn Á hverri nóttu, meðan Skafti var nyrðra. Oft heyrðust líka skot í dimma ganginum um þennan tíma, og spurði Sigríður stundum stúlkurnar, hvort þær heyrði nokkuð, en þær sögðust aðeins heyra það, sem vant væri að heyra í Enni á nóttum.</p> <p>	Einni eða tveimur nóttum áður en Skafta var von heim, heyrði Sigríður fótatak í stofunni, og var eins og þar væri gengið um gólf á stígvélum fremur hratt. Sigríður varð hrædd og vakti vinnukonurnar. Þær heyrðu þetta líka, en urðu enn hræddari en hún og breiddu upp fyrir höfuð. Fótatakið í stofunni varð alltaf tíðara og tíðara, og var engu líkara en að sá, sem um gekk, væri reiður. Loksins heyrðist Sigríði hann ganga að svefnhússdyrunum, og hugði hún þá, að þessi náungi mundi koma inn til þeirra, og varð dauðhrædd; en það varð þó ekki, því að hann nam staðar við svefnhússdyrnar og spyrnti þar við hælum, svo að vel mátti heyra. Skömmu síðar heyrði Sigríður hlunk mikinn, líkast því sem mynd félli af vegg og brotnaði af glerið. Eftir það lið öllu í dúnalogn. Sigríður hélt, að gluggi hefði verið brotinn í stofunni um nóttina með steinkasti, og bað vinnukonurnar að fara inn í stofuna um morguninn og hyggja að, hvort þær sæju nokkur verksummerki, en þær þorðu það ekki; fór Sigríður þá sjálf inn í stofuna, og virtist henni fyrst allt vera umhorfs eins og það átti að vera, en loksins varð hún þess vör, að lög Kristjáns fimmta lágu upp í loft á gólfinu, og höfðu þau þó verið klemmd inn á millum annarra bóka í bókahillunni. </p> <p>	Nú kom Skafti heim, og sagði Sigríður honum upp alla sögu, en hann svaraði, að Lárus gamli mundi hafa verið í vafa um einhvern lagastað og hefði verið að athuga hann. </p>  </body></html>