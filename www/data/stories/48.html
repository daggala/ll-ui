<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Útilegumannsögur: Ýmislegt varðandi útilegumenn: Móhosótti hundurinn</title></head><body>   <p>Sigurður
Björnsson hét bóndi, er lengi bjó í Hleiðargarði i Eyjafirði um og
eftir miðja 18. öld. Svo er sagt, að á yngri árum hafi Sigurður verið
svo frábær göngugarpur, að fáir væru hans jafningjar. Einhverju sinni
hafði hann gengið á einum degi frá Hleiðargarði að Hólum i Hjaltadal,
en leið þessi er nú aldrei gengin á skemmri tíma en tveim dögum.
Sjálfsagt hefur Sigurður farið stytztu leið: yfir Kamb vestur í
Öxnadal, síðan Auðnaháls og þá Hjaltadalsheiði; en ekki var hann
þjakaðri en svo eftir gönguna, að hann gekk heim til sín sömu leið
daginn eftir.</p> <p> Sá var siður Sigurðar á haustum, eftir það er
almenn fjallskil voru afstaðin, að hann fór í fjárleitir inn á Öræfi.
Var hann þá oftast einn í förum, því að fáa fýsti að fara í slíkar
ferðir, þegar vetur var í nánd en allra veðra von. Kom það eigi sjaldan
fyrir, að á komu hríðar og dimmvíðri, svo að Sigurður varð að liggja
úti svo dægrum skipti. Þegar svo bar undir, var hann einatt talinn af,
en ætíð skilaði hann sér aftur til byggða og þökkuðu margir það
fjölkynngi hans, hve vel hann rataði úr slíkum svaðilförum. Það ýtti og
undir þá trú manna, að hann var mjög fundvís á fé og kom oftar með
margt en fátt úr eftirleitum sínum. Þó fór svo að lokum, að hann lagði
ferðir þessar algerlega niður; mun það meðfram hafa verið sakir þess,
að menn löttu hann mjög og kváðu ferðir þessar óvarlegar; en sú var
aðalástæðan, að hann komst í krappan dans í síðustu leitarferð sinni.</p> <p>
Eitthvert haust réðst Sigurður til ferðar, eins og hann var vanur; var
þá áliðið hausts og komið undir Veturnætur. Gekk hann fram úr dal þeim,
er skerst upp og fram frá Hleiðargarði og Gílsárdalur heitir. Veður var
gott og gangfæri hið bezta. Gekk hann langa hríð og varð ekki kinda
var. Þegar líða tók á daginn, fór að skyggja í lofti og leið eigi á
löngu áður en yfir skall þoka svo þykk, að varla sá handaskil. Ætlaði
Sigurður þá að snúa aftur, en villtist brátt og vissi ekki, hvað hann
fór. Gekk hann þannig langa hríð, þar til er hann fann að halla tók
undan fæti, og skömmu síðar létti þokunni nokkuð. Sá hann þá að hann
var staddur í dalbotni, sem hann kannaðist ekki við; var þar hraun
mikið og illt yfirferðar. Litaðist hann nú um nánar og sá þá skammt frá
sér tvö lömb, grá að lit; gekk hann til þeirra og hugði að þeim og sá
að þau voru bæði úr Eyjafirði. Hugðist hann nú halda heimleiðis með
lömbin, en í þeim svifum barst að vitum hans megn reykjarþefur,
líkastur því sem viði væri brennt. Þótti honum þetta undarlegt og fór
því að gefa nánari gætur að umhverfinu. Sá hann þá reykiareim leggja
upp úr hrauninu á nokkrum stöðum og í sömu svipan varð hann var við
hund móhosóttan, ákaflega mikinn og grimmdarlegan; var hundur þessi
spölkorn í burtu og stefndi í áttina til hans. Sigurði þótti ekki
ráðlegt að biða seppa, heldur tók hann á rás sem mest hann mátti upp úr
dalbotninum. Sá hann að hundurinn elti hann, en veittist eftirförin
erfið í hrauninu. Hélt Sigurður áfram hlaupunum allt hvað af tók, og
svo sagði hann frá síðar, að þá hefði hann hert mest að sér á ævi
sinni; vissi hann af hundinum á eftir sér nokkra stund, og köll og
eggjanir þóttist hann heyra á eftir sér, þegar hann fór upp úr dalnum.
Lét hann svo ganga langa hríð, að hann linnti ekki á sprettinum. Komst
hann um síðir niður í dal einn. Birti þá upp þokuna að fullu og þekkti
hann sig þar; var hann kominn í afrétt þann, er Djúpidalur heitir, og
er þá skammt til bæja. Komst hann þangað við illan leik, nær dauða en
lífi, og rann blóð af vitum hans. Daginn eftir var honum fylgt heim á
hesti. Lagðist hann þegar í rekkju með áköfum blóðspýtingi, lá lengi
vetrar og náði sér aldrei að fullu eftir hlaupin; var hann líka kominn
af léttasta skeiði, er hann fór ferð þessa.</p> <p> Eftir það er
Sigurður var hress orðinn eftir fjallaferðina, tók hann við
fjárgeymslu, og leið svo fram um hríð. Dóttur átti hann uppkomna, er
Þorbjörg hét; stóð hún fyrir búi með föður sínum, því að Sigurður var
ekkjumaður; hafði hún öll innanbæjarverk á hendi. Sigurður fór hvern
morgun snemma á fætur til gegninga, og fór Þorbjörg vanalega fram til
sinna verka um sama leyti. Eitt kvöld hafði Sigurður orð á því við
dóttur sína, að ekki mundi hann fara snemma á fætur morguninn eftir,
því að í nótt yrði einhver sá á ferðinni, er fús væri á að hitta hann
einsamlan; þó taldi hann henni óhætt að klæðast í sama mund og vant
væri og gegna störfum sínum, en óþarft væri að hún opnaði bæinn, þótt
hún yrði einhvers vör. Morguninn eftir lá Sigurður kyrr í rúmi sínu, en
Þorbjörg klæddist og gekk fram til búverka. Heyrði hún þá, að rjálað
var við bæjarhurðina; taldi hún lítilsvert um það, sem karl faðir
hennar hafði skrafað kvöldinu áður, opnaði bæjarhurðina og leit út. Sá
hún þá á hlaðinu móhosóttan hund, svo mikinn og illilegan, að hún
þóttist engan slíkan séð hafa, en eigi varð hún manna vör. Skellti hún
bæjarhurðinni í lás hið skjótasta og gekk til baðstofu. Var þá faðir
hennar vaknaður og hinn kátasti. Sagði Þorbjörg, hvað fyrir sig hefði
borið, en Sigurður bað hana vera óhrædda við seppa, því að ekki mundi
hann ónáða þau framar; kvaðst hann hafa fyrir því séð um nóttina, að
hvorki þeim né öðrum yrði mein að Hosa eða húsbændum hans. Varð það og
að sönnu, því að aldrei varð hans vart upp frá því.</p> <p> Margar
getur hafa verið að því leiddar, hvar dalur sá muni vera, sem Sigurður
kom í og hvaða leið hann muni hafa hlaupið, er hann komst til byggða.
Sagði hann svo frá, að á hlaupunum hefði hann eitt sinn farið í gegnum
breiðu mikla af svörtum bútum. Hafði hann gripið einn þeirra og stungið
í vasa sinn. Búturinn reyndist vera surtarbrandur; var hann lengi síðan
til í Hleiðargarði, og eru fá ár síðan honum var brennt. En aldrei
hefur surtarbrandsbreiðan mikla fundizt. Sumir hafa getið þess til, að
dalurinn muni vera fram af Egilsdal svonefndum; liggur hann upp frá
Egilsá í Skagafirði og er afar langur. Svo herma gamlar sagnir, að á
þeim slóðum hafi áður hafzt við útilegumenn, og hafi ósjaldan orðið
þeirra vart. Sagt er að maður nokkur skagfirzkur hafi einhverju sinni
farið í eftirleit fram eftir Egilsdal. Hafði hann villzt lengi og legið
úti, en komizt að lokum við illan leik til bæja. Voru þá föt hans rifin
og tætt, en hann sjálfur blár og blóðugur. Eigi vildi hann segja frá
tíðindum úr ferð sinni, en talið var líklegt, að hann hefði lent hjá
útilegumönnum og gengið af þeim dauðum eða á annan hátt komizt úr
höndum þeirra. Eitt sinn þegar hann var spurður um þetta efni, svaraði
hann með vísu þessari:</p> <blockquote>Mæðu stranga hryðjan hraust <br> hyggju stangar salinn; <br> ei mig langar annað haust <br> Egils- ganga -dalinn.</blockquote>  <p>Svo hafði Sigurður sjálfur sagt, að á þeim stöðvum mundi hann hafa verið staddur, er hann varð hundsins var.</p>  <p><a name="_Toc380006991"></a> </p> </body></html>