<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Hallur, sem bjó í Geldingaholti í Skagafirði fram á þessa öld, var annálaður glímumaður. Einu sinni fór hann í skreiðarferð suður sem oftar og glímdi við einhvern mesta glímumann syðra í þeirri ferð og felldi hann. Sunnlendingurinn undi því illa og heitaðist við Hall.</p>
<p>Um þessar mundir bjó fjölkunnugur bóndi á Vatnsskarði. Hann stóð einu sinni yfir fé um veturinn og sá, hvar skinnklædd stúlka gekk norður skarðið. Hann kallaði á hana og spurði hana erinda. Hún sagðist eiga að drepa Hall í Geldingaholti. Hann bauð henni heim með sér. Hún þáði það. Bóndi fór með hana inn í skemmu, skellti svo hurðinni aftur og særði drauginn til að vera þar, þangað til skemman væri opnuð. Að því búnu fór bóndi inn og sofnaði, en þverbannaði öllum að fara í skemmuna, þangað til hann vaknaði. Samt sem áður fór kona hans út í skemmu að sækja ull, og slapp þá draugurinn út. Skömmu seinna vaknar bóndi og spyr, hver hafi farið í skemmuna. Konan segir sem var. „Guð hjálpi mér," segir bóndi, „nú er Hallur í Geldingaholti líklega dauður." Að því búnu tekur hann eldishest, sem hann átti, og ríður ofan í Skagafjörð eins og kólfi væri skotið. Hesturinn sprakk undir honum, þegar skammt var heim að Geldingaholti. Nú er frá Halli að segja. Hann var mesti hestamaður og átti fimm fola frammi í skála, bestu hestefni, enda var hann hjá þeim öllum stundum. Þennan dag fór Hallur bóndi fram í skála að klóra folum sínum. Þegar hann kemur í dyrnar, kemur einn folinn hálsbrotinn á móti honum í hendingskasti. Halli bónda leist ekki á blikuna, en í því kom Vatnsskarðsbóndinn; tóku báðir á móti draugnum og sendu hann aftur til þess, er hafði sent hann norður. </p>
<p>Þegar draugurinn kom suður, var hann svo ólmur, að ekki varð komið neinu tauti á við hann, og seinast vísaði sá, sem hafði vakið hann upp, honum norður, hvert á land sem hann vildi. Skinnpilsa flæktist nú norður, og dofnaði þá svo yfir henni, að hún gerði ekki annað mein en að hræða konur og börn, en forðaðist karlmenn sem mest hún mátti. Seinast settist hún að á Neðra nesi á Skaga, því að bóndinn var sjaldan heima, og lék sér því að glenna sig framan í börnin. Einu sinni sat Skinnpilsa þar á rúmi sem oftar og skældi sig framan í krakkana. Í því vatt Níelsi skálda inn, því að hann var vanur að ganga inn, þar sem honum sýndist, án þess að gera vart við sig. Hann tók þegar til að kveða yfir draugnum, en hann brá sér út í gegnum vegginn og Níels á eftir; hörfaði Skinnpilsa alltaf á undan, en Níels hélt á eftir og kvað samfleytt. Seinast kvað hann drauginn niður í mýri og bannaði að rista torf í henni og stinga í henni svo og svo lengi. Svo sagði Níels seinna, að það hefði hann tekið næst sér að kveða Skinnpilsu niður, því að seinast hefði hún farið að hágráta, enda hefði hún verið hvítvoðungur, áður en hún var vakin upp, en svo hefði hún verið mögnuð, að hann væri viss um að hafa kveðið sig til helvítis, hefði hann þurft að kveða einni vísu fleira.</p>
<p>Það fór þó svo að þegar rafmagnslínur voru lagðar á Skaga að staur var rekinn niður í mýrina þar sem Skinnpilsu var komið fyrir. Eftir þetta fór að bera á ágangi hennar aftur á Skaganum, þó ágangurinn sé heldur daufari en áður.</p>

</div>

</body>
</html>