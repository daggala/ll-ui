<html><head><meta charset="UTF-8"><title>Sagan af Glímu Birni </title></head><body>  <p>Bóndi nokkur bjó að Silfrúnarstöðum í Skagafirði endur fyrir löngu, en ekki er getið um nafn hans. Hann átti son, sem Björn hét. Björn ólst upp hjá foreldrum sínum og var mjög bráðgjör í æsku, bæði mikill og sterkur; vandi hann sig mjög við glímur og leika, sem ungum mönnum var títt um þær mundir, og jafnaðist enginn við hann til þeirra hluta. Þegar Björn var fjórtán vetra, fór hann suður á land til sjóróðra. Þar glímdi hann við fjölda manna, og var enginn hans jafningi. Hann fór og vestur undir Jökul til veiðifanga, og kom þar enginn, sem þyrfti að ætla sér að keppa við hann; liðu svo nokkur ár, þar til er Björn var átján vetra; vissi enginn afl hans, og fór víða orð af honum, en Björn lofaði hverjum þeim stórgjöfum, er gæti vísað sér á jafningja sinn, og treysti enginn sér til þess. Eitt sumar var kaupamaður hjá þeim feðgum að sunnan, sem Guðmundur hét, mikill og sterkur. Eitt sinn, er þeir kaupamaður voru á engjum, bauð Björn honum til glímu. Hann vildi ekki, en hafði orð á því, að kynlegt væri, ef enginn fengist, sem Birni væri ofstýri að eiga við. „Ef þú getur vísað mér í jafningja minn," sagði Björn, „skal ég gefa þér heila krónu og smjörfjórðung, þegar þú ferð í haust." Nú liðu tímar til hausts; kom Björn þá að máli við Guðmund kaupamann og spurði hann, hvar hann vissi af manni, er væri jafnsnjallur sér. Kaupamaður kvaðst vita af kotbæ nálægt Skálholti. Þar byggi bóndi, sem ætti þrjá syni. Þrír væru skilgetnir, en einn óskilgetinn, og héti sá Gísli. „Ef þú finnur þar ekki jafningja þinn, þá mun hvorki ég né aðrir geta vísað þér á hann." Kaupamaður fór nú suður, og gaf Björn honum það, er hann hafði lofað honum, áður en hann skildi við hann.</p> <p>	Þegar leið að jólum um veturinn, bjó Björn sig til ferðar suður. Faðir hans latti hann og bað hann að bíða til páska, því að þá færi dag að lengja, en Björn vildi það ekki. Hann lagði af stað snemma morguns og bjó sig sem léttilegast; fór hann fram úr Skagafjarðardölum hjá Hofi og svo Kjalveg. Það var að kvöldi dags, að hann var kominn að Skálholti og gekk þaðan til kotbæjarins, er Guðmundur hafði vísað honum til; var þá meira en hálfrokkið. Björn kvaddi dyra, og kom bóndi út; virtist Birni hann vera bæði mikill og þreklegur. Björn heilsaði bónda, en hann tók vel kveðju hans og spurði hann að nafni. Björn sagði til sín og til heimilis síns. „Hvenær fórstu að heiman?" spurði bóndi. „Í morgun," svaraði Björn. Bónda furðaði þetta mjög, og spurði hann Björn, hve gamall hann væri. Björn kvaðst vera átján vetra. „Munu margir jafningjar þínir vera á Norðurlandi?" spurði bóndi. „Það veit ég ógjörla," svaraði Björn. Eftir þetta leiddi bóndi Björn í stofu, lét draga af honum vosklæði og veita honum beina. Bóndi spurði að erindum Björns, en hann sagði slík sem voru, - „og vil ég leita, þar til ég finn jafningja minn." Bóndi svaraði, að honum mundi þess ekki auðið verða og allra síst hér. Björn var þar nú um nóttina í góðu yfirlæti.</p> <p>	Næsta morgun voru þeir bóndi snemma á fótum, og spurði Björn bónda, hvort hann vildi ekki veita sér þá ánægju að láta syni sína glíma við sig. Bóndi kvað svo vera skyldu með því skilyrði, að þeir færu ómeiddir frá honum. Björn lofaði því. Bóndi vildi, að hann hvíldi sig um daginn, en Björn vildi glíma þegar í stað, og lét bóndi það eftir. Björn gekk nú út á víðsýnan hól þar í túninu, en bóndi gekk inn og kom út aftur að stundu liðinni með syni sína þrjá; virtist Birni þeir allir vera mannvænlegir menn, svo að hann hafði ekki aðra vænni séð. Nú gekk fram hinn fyrsti son bónda og réðst að Birni; tókust þeir fangbrögðum og glímdu hraustlega, þar til að bóndason féll. Þá réðst annar son bónda á Björn, og glímdu þeir allsterklega, en ekki lengi, áður en bóndason féll. Þá gekk fram hinn þriðji son bónda, og var hann þeirra mestur og sterkastur. Hann hljóp að Birni, og varð þar harður aðgangur og langur, áður en bóndason féll. Þá mælti bóndi: „Nú vil ég, Björn, að þú gangir inn og takir hvíld, og er ekki að búast við, að synir mínir glími til jafns við þig, þar sem þú hefur hvergi fundið þinn jafningja." Björn svaraði: „Ef þú átt fleiri syni, þá bið ég þig að lofa mér að glíma við þá, sem eftir eru." Bóndi gekk þá inn, en kom út aftur og leiddi við hönd sér mann svo mikinn, að hann bar höfuð yfir alla hina. Maður þessi var unglegur, en herðaþrekinn mjög. Björn mælti: „Ærið þrekinn er maður þessi, og hef ég engan slíkan séð." „Það er líka allur arfur hans," svaraði bóndi, „því að hann er launsonur minn og heitir Gísli." „Enginn er arfur betri, eða hversu gamall er hann?" mælti Björn. „Átján vetra," svaraði bóndi. „Fáir munu slíkir," mælti Björn, „eða mun ég fá að glíma nokkuð við hann?" Bóndi kvað svo vera skyldu; gekk Gísli nú fram, og tókst glíma mjög harðfengleg með þeim Birni; þótti honum Gísli vera harður undir höndum, og gerðu þeir lotu langa og harða, þar til Björn féll á annað hnéð; stóð hann þá á fætur aftur, og glímdu þeir lengi, svo að nálega þótti jörðin skjálfa; glímdu þeir til kvölds, og féll Björn um síðir. Bóndi spurði, hvort hann þættist hafa fundið jafningja sinn, en Björn svaraði, að fátt væri svo ágætt, að ekki fyndist jafnágætt, - „en fyrst fræknleiki Gísla er allur arfur hans, þá vil ég nokkru við bæta. Ég er einkaerfingi föður míns, sem á tuttugu jarðir og lausafé að því skapi; vil ég nú bjóða Gísla fóstbræðralag, og skal hann erfa til jafns við mig, eins og hann sé skilborinn bróðir minn." Gísli þakkaði Birni með mörgum fögrum orðum, og gengu þeir síðan til borðs, en er þeir höfðu matast, skrifaði Björn gjörninginn og fékk Gísla hann. Björn var þar um jólin í góðu yfirlæti, en eftir jól bjó hann sig til heimferðar, og skyldi Gísli fara með honum. Bóndi latti þá og vildi, að þeir færu ekki fyrr en á útmánuðum, en þeir létu ekki letjast. Þegar bóndi sá, að ekki tjáði að tala um fyrir þeim, bað hann þá að fara byggðir, en ekki fjöll, og lofuðu þeir því.  </p> <p>	Þeir fóstbræður lögðu nú af stað, en þegar þeir voru komnir í hvarf frá kotinu, brugðu þeir sítt ráð og réðu með sér að fara fjöll. Þegar þeir voru komnir upp á fjöllin, þykknaði loft og gjörði fyrst logndrífukafald, en þar næst hríð mikla með frosti, svo að þeir villtust skjótt. Þeir héldu áfram í hríðinni þann dag allan og næstu nótt og fram á miðjan dag daginn eftir; settust þeir þá niður og tóku til matar. Ekki birti hríðina. Þeir héldu þá aftur af stað og gengu annan sólarhring. Þá settust þeir niður undir steini einum og mötuðust; voru þeir þá farnir að þreytast nokkuð. Þeir ræddu um, hvar þeir mundu komnir vera, en gátu ekkert um það sagt. Eftir það héldu þeir af stað og gengu lengi, alla þá nótt og fram á dag; voru þeir þá orðnir þreyttir mjög og móðir. Þeir settust nú niður, tóku á sig hvíld og mötuðust; varð þeim aftur tilrætt um, hvar þeir mundu vera komnir, en hvorugur gat úr því leyst. Meðan þeir félagar voru að tala um þetta, sáu þeir til lofts, og rofaði hríðina nokkuð,; sáu þeir fjallsbrún eina alllangt frá sér, og kom þeim saman um að halda þangað. Þegar þeir voru komnir þangað, er þeir ætluðu sér, sáu þeir, að þeir voru komnir á dalsbrún eina. Þeir fundu einstigi og gengu eftir því ofan i dalinn; birti nú upp hríðina, og var sólskin og bjart veður niðri i dalnum. Þeir sáu bæði fé og hross í hlíðunum. Þegar þeir höfðu gengið eftir dalnum um hríð, sáu þeir félagar stúlku, sem var að smala, og þótti þeim hún fremur stórvaxin. Þeir gengu í veg fyrir hana. Þegar þau hittust, horfði hún fyrst á mennina stundarkorn, en réðst síðan á Björn. Þau sviptust fast, þar til Björn féll á kné. Þá sagði stúlkan: „Þú ert ekki kvensterkur ennþá." Eftir það réðst hún á Gísla. Hann tók fast á móti, og urðu með þeim sviptingar miklar, en svo lauk, að stúlkan féll. Þeir spurðu hana nú að heiti, en hún kvaðst heita Guðrún. Hún spurði og til nafns þeirra, og sögðu þeir sem var. Þeir spurðu, hvar þeir væru komnir. Hún svaraði, að þeir væru komnir í Ódáðahraun, og gat þess, að sorglegt væri, að þeir skyldu verða drepnir, svo mannvænlegir menn úr sveit. „Ykkur er ómögulegt að komast lífs héðan úr dalnum," sagði hún, „því að ég á tvo bræður, sem eru mjög hamrammir. Þegar þeir sjá menn úr sveit, ganga þeir berserksgang, hamast að þeim og drepa þá, því að þeir geta ekki stillt sig, og veit ég engan þann mennskan mann, að hann standist átök þeirra." Björn spurði, hvort fleiri bæir væru þar í dalnum, og neitaði stúlkan því. Enn spurði hann, hve margt fólk væri á bæ hennar og hve sterkir bræður hennar væru. Guðrún svaraði, að ekki væri fleira fólk á bænum en þau systkinin og foreldrar þeirra. en bræður sínir væru þau heljarmenni, að þótt þau Gísli færu á móti öðrum þeirra bæði saman, mundi hann verða þeim báðum yfirsterkari, ~ „en úr því að þið eruð hingað komnir, verður eitthvað úr að ráða," mælti hún. Guðrún lét nú fallast ofan í grjótið á andlitið og hjó sig um allt höfuðið með steinum. Síðan bað hún þá félaga að flytja sig heim til sín. Þeir fóru nú eftir tilsögn Guðrúnar, þar til þeir sáu bæ mikinn og reisulegan; fluttu þeir hana að bæjardyrum og börðu þar. Karl gamall kom út með öxi mikla. Hann var mikill vexti og mjög tröllaukinn. Þegar hann sá, að dóttir hans var svo illa útleikin, spurði hann, hvort mennirnir hefðu farið svona illa með hana. Hún svaraði, að því færi fjarri; kvaðst hún hafa hrapað og vera mjög máttfarin, en mennirnir hefðu hjálpað sér og borið sig heim; sagðist hún mundu hafa dáið, ef hún hefði ekki notið þeirra að, „Nú bið ég þig, faðir góður, að hjálpa mönnum þessum, er hafa villst hingað, og gefa þeim líf, því að varla koma hingað vænni menn úr byggð." Karl mælti: „Það er ráð fyrir þig, dóttir, að ganga inn, en mennirnir skulu bíða hér, þar til ég kem aftur." Gengu þau nú inn, en þeir biðu úti, þar til karl kom. Skemma stóð á hlaði úti, mjög mikil, og var rammlega læst; höfðu þeir ekki séð annað hús sterklegra. Karl lét þá fara inn í skemmuna og mælti: „Héðan megið þið ekki fara, fyrr en ég geri ykkur aðvart, hvað sem í skerst. Hér er nóg grjót inni, og skuluð þið hlaða því fyrir hurðina, en þið skuluð sjálfir standa, þar sem ykkar þarf mest við." Karl fór nú burt og læsti Skemmunni, en þeir félagar báru grjót á hurðina. Skömmu seinna heyrðu þeir dunur miklar og þóttust þá vita, að þeir bræður mundu vera komnir heim.</p> <p>	Jafnskjótt og þeir bræður sáu föður sinn, sögðu þeir, að nú mundu vera komnir menn úr byggð. Karl neitaði því þverlega, en berserksgangur kom á þá bræður, og hlupu þeir á skemmuna svo hart, að hún hristist mjög. Björn og Gísli hugðu, að þeir mundu geta hrist hurðina af járnunum, og stóðu við hana að innan af öllu megni; gerðu þeir bræður langa og harða lotu, en skemman stóðst áhlaup þeirra, og hættu þeir. Eftir stundarkorn hlupu þeir bræður enn á skemmuna, og var þessi hríð lengri og meiri en hin fyrri, en þeir Gísli og Björn stóðu við af öllu afli, þar sem þeim þótti þurfa, og sakaði ekki skemmuna. Þeir bræður hættu aftur og tóku hvíld, en að því búnu réðust þeir á húsið með svo miklum æðigangi, að stoðirnar og máttarviðirnir gengu úr grópunum; skalf skemman sem á þræði léki, en jörðin titraði í kringum. Þeir félagar studdu við, þar sem þeim virtist helst vera þörf á, og lá þeim við föllum, því að þessi hríð var hörðust og lengst, enda var allt húsið brotið og bramlað eftir hana. Þegar berserksgangurinn leið af bræðrunum, fóru þeir inn og tóku til matar; kom karl þá út, lauk upp Skemmunni og bauð þeim Birni og Gísla inn; fögnuðu þeir bræður þeim vel, og voru þeir þar fram undir mánuð í góðu yfirlæti. Gestirnir fóru með bræðrunum til veiðiskapar, leika og fjárgeymslu; glímdu þeir Björn báðir við annan þeirra, og urðu ýmsir undir. Um vorið bjuggust gestirnir til heimferðar, og fylgdu dalbúar þeim á leið allir nema kerling; skildu þeir við karl og Guðrúnu með kærleikum, en bræðurnir fylgdu þeim upp úr dalnum, þar til þeir komu að einu felli. Þeir gengu upp á fellið og sáu þaðan til mannabyggða. Fellið var nálægt vegi suðurferðamanna. Þeir settust þar niður og mötuðust; en þegar þeir Björn og Gísli voru ferðbúnir, sögðu þeir bræður, að þeir vildu, að þeir fyndust þar á hverju hausti og ætíð, er þeir færu um veginn; lofaði Björn því og þeir báðir. Að svo mæltu skildu þeir með hinni mestu vináttu, og fóru þeir bræður heim til sín, en þeir fóstbræður léttu ekki ferð sinni fyrr en þeir komu heim að Silfrúnarstöðum; hafði bóndi þá sent suður í Skálholt að spyrjast fyrir um son sinn, en þaðan hafði verið leitað og skrifað í allar áttir að ráðum biskups, og hafði hvergi spurst til þeirra fóstbræðra, eins og ekki var heldur von til.</p> <p>	Þegar fóstbræður komu heim, urðu allir þeim mjög fegnir, einkum foreldrar Björns. Næsta vetur fóru þeir suður og fundu þá bræður undir fellinu; liðu svo nokkur ár, að þeir fóru suður á vetrum, en norður á sumrum, og hittu bræður í hverri ferð; glímdu þeir þá ætíð og skemmtu sér á ýmsan hátt. Eitt sinn, er þeir fundust undir fellinu, voru fjallabúar daufari en þeir voru vanir. Þeir fóstbræður spurðu, hvernig stæði á því, en þeir sögðu, að foreldrar sínir væru dánir og mundi Guðrún systir þeirra vilja fara í sveit, því að henni þætti dauflegt að vera hjá þeim; bæði hún þá fóstbræður að flytja sig burt úr eyðidal þeim, er foreldrar þeirra höfðu búið í. Þeir tóku þessu vel og fóru á fjöll upp með þeim bræðrum. Þegar þeir komu í dalinn, fagnaði Guðrún þeim vel; bað Gísli hennar, því að vingott hafði verið með þeim, er þeir fóstbræður voru þar áður, og var það mál auðsótt. Þeir bræður leystu systur sína vel af hendi og greiddu heimanfylgju hennar í peningum, ganganda fé og alls konar vörum; fengu þeir henni meðal annars fjórtán hesta og nokkur hundruð fjár, svo margt sem þeir fóstbræður gátu komist með. Þeir buðu þeim bræðrum að koma til byggða, en þeir vildu það ekki og kváðust ekki geta verið hjá byggðamönnum fyrir ósköpum sínum og hamremmi; fylgdu þeir Gísla og Birni á leið og skildu við þá hjá fellinu með kærleikum. Um haustið kvæntust þeir fóstbræður báðir; átti Gísli Guðrúnu, en Björn fékk göfugt kvonfang; tóku þeir sína jörðina hvor og gerðust hinir bestu bændur. Vináttu sinni héldu þeir, meðan báðir lifðu, og lúkum vér þessari sögu.</p>  </body></html>