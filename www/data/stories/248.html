<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Gissur Þorvaldsson var einn áhrifamesti höfðingi Sturlungaaldar. Hann var fæddur árið 1208, sonur Þorvaldar Gissurarsonar í Hruna og Þóru Guðmundardóttur seinni konu hans. Fyrri kona Gissurar var Ingibjörg, dóttir Snorra Sturlusonar, en feður þeirra ákváðu ráðahaginn sem var hluti af vináttusamningi þeirra í milli og entist sú sambúð stutt. Gissur var fljótt mikilsmetinn höfðingi og þótti sýna skynsemi í samningum en menn vissu ekki alltaf hverja hann studdi. 19 ára gamall fór Gissur til Noregs og gerðist skutulsveinn konungs. Árið 1237 var Sturla Sighvatsson orðinn svo voldugur að nær engir menn héldu rétti sínum fyrir honum og hann ætlaði sér landsyfirráð. Sturla handtók Gissur við Apavatn og setti í stofufangelsi og ætlaði að senda hann utan. Ættingjar frelsuðu Gissur og hófst nú mikill liðsafnaður og það dró til Örlygsstaðabardaga árið 1238 þar sem Gissur og Kolbeinn ungi sigruðu óvini sína, feðgana Sighvat og Sturlu og drápu þá. Gissur var viðriðinn flestallar deilur sem urðu á landinu í kjölfar Örlygsstaðabardaga m.a. drápið á Snorra Sturlusyni í Reykholti árið 1241. Þórður kakali kom til landsins og vildi hefna föður síns og bræðra og enn mögnuðust deilur. Enduðu þær með Noregsför Gissurar og Þórðar kakala eftir Haugsnesbardaga 1246. Gissur var úti þrjá vetur og á þeim tíma gekk hann til Rómar að fá lausn sinna mála hjá páfa. Er hann kom heim skipaði konungur honum allan Norðlendinga- og Sunnlendingafjórðung ásamt Borgarfirði. Flestir tóku því vel nema Eyjólfur ofsi, tengdasonur Sturlu Sighvatssonar, og hans menn sem voru yfir Norðlendingafjórðungi. Gissur sat fyrst á Suðurlandi í Kallaðarnesi og giftist barnsmóður sinni Gróu Álfsdóttur. Vorið eftir flutti hann að Flugumýri og kom á sáttum við Sturlunga með því að gifta Hall son sinn Ingibjörgu, dóttur Sturlu Þórðarsonar sagnaritara, árið 1253. Eyjólfur ofsi gerði aðför að bænum og brenndi hann. Gissur slapp úr brunanum eins og frægt er með því að skríða ofan í sýruker. Árið 1254 kallaði konungur Gissur á sinn fund til Noregs. Hann setti þá Odd Þórarinsson yfir ríki sitt á meðan. Konungur veitti Gissuri jarlstign árið 1258 og snéri hann aftur og keypti Reynistað af Páli Brandssyni, var hann þá 39 ára gamall. Gissur bjó á Reynistað til dauðadags en hann lést árið 1268.</p>

</div>

</body>
</html>