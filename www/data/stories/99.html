<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Beinagrindin á hólum</title></head><body>  <p>Svo
er sagt að einhver vetur nálægt jólum væri Skálholtsbiskup staddur
norður á Hólum; Það var á dögum einhvers seinni Hólabiskupa. Það hafði
orðið til tíðinda á Hólum skömmu áður að þar hafði verið jarðað lík í
kirkjugarði sem oftar. Upp úr þeirri gröf hafði komið beinagrind af
manni sem þótti nokkuð með kynlegu móti, því að hold allt hafði verið
rotnað utan ad beinunum, en beinagrindin hangdi þó öll saman svo að
ekki vantaði bein í. Biskup lét ekki setja þessa beinagrind niður aftur
í það sinn, en geymdi hana í kirkju að hurðarbaki. Varð mönnum tíðrætt
um þennan atburð og þótti furðu gegna</p> <p> Nú var sem þeir
biskuparnir sátu saman eitt kvöld og ræddust við þá segir Hólabiskup
Skálholtsbiskupi frá þessari beinagrind. Skálholtsbiskupi þótti það
undarlegt sem öðrum að beinagrind þessi skyldi þannig hanga saman þar
sem allt hold væri gjörsamlega horfið; ræddu þeir biskuparnir margt um
þetta. Skálholtsbiskup sagði að það væri hugaður maður sem þyrði að
fara einn saman upp í kirkju svona að kvöldtíma í myrkri og sækja
beinagrind þessa. Hólabiskup kvaðst þó eigi örvænt að nokkur kynni að
finnast svo hugaður, því að með sér væri stúlka ein er Guðrún héti, er
hann hygði víst að haga myndi áræði til þessa. Skálholtsbiskup lést
eigi trúa því að nokkur kvenmaður myndi dirfast að fara slíka för á
náttþeli. Þreyttu þeir þetta með kappmælum þar til Skálholtsbiskup
veðjaði og lagði allmikið fé og skyldi stúlkan eignast það ef hún fengi
sókt beinagrindina þá þegar um kvöldið. Nú kallar Hólabiskup Guðrúnu
fyrir sig og segir henni veðmálið. Hún bregst vel undir og er þegar fús
til að fara eftir grindinni. Nú fer Guðrún upp í kirkju og sækir
beinagrindina þangað sem hún var að hurðarbaki, og færir þeim biskupum
hana. En er Skálholtsbiskup hefir skoðaða hana svo sem honum líkaði þá
segir hann stúlkunni að nú verði hún að flytja hana aftur í kirkju og
setja hana niður á sama stað. Hún gerir svo og setur beinagrindina
niður að hurðarbaki þar sem hún hafði áður staðið, en sem hún vildi
ganga í burt aftur þá kemur rödd úr beinagrindinni. Röddin biður hana
að vera óhrædda og undrast eigi það er hún heyri. Hún sagðist hafa
verið vinnukona þar á stólnum hjá biskupsfrú þeirri er hún nefndi;
kveðst hún hafa orðið missátt við þessa húsmóður sína og hefði þær
rifist í bærði og heitast hvor við aðra, en skömmu síðar hefði þær
andast báðar í þessari ósátt. Kvaðst nú röddin vilja biðja hana að
ganga fyrir sig innar í kirkju til legstaðar biskupsfrúarinnar og skila
frá sér til hennar að hún biði hana í guðs nafni að fyrirgefa sér það
sem hún hafði gert henni á móti. Stúlkan gerir svo sem röddin beiddi og
mælir þessi orð yfir legstað frúarinnar. Heyrir hún þá rödd frá
legstaðnum sem biður hana að skila því aftur að hún biði beinagrind á
hurðarbaki fyrirgefa sér fyrir guðs sakir það sem hún hafi misgert við
hana. Stúlkan flytur þessi svör aftur til beinagrindarinnar. Þá er
aftur talað úr beinagrindinni og sagt að nú hafi hún vel gert og skuli
eiga það fyrir ómakið sem fólgið sé í þúfu þeirri þar í túninu á Hólum
sem röddin vísar henni til.</p> <p> Eftir það skundar stúlkan út úr
kirkjunni og læsir henni, en í því hún ætlar að ganga burt heyrir hún
einhverja skruðninga og skarkala inn í kirkjuna því líkast sem eitthvað
væri að hrynja. Skýtur henni þá heldur skelk í bringu og hraðar sér nú
heim og inn í bæ, En um morguninn þegar komið var til kirkju þá sáu
menn að beinagrindin var öll dottin í sundur og lá sér hvert beinið;
.þótti þessi atburður allundarlegur. Stúlkan fékk veðféð af
Skálholtsbiskupi svo sem hann hafði heitið og þess utan fann hún mikið
fé í þúfunni þar sem röddin vísaði henni til, og eignaðist hún það allt
saman. Var það þá ætlan manna að sakir heitinga og ósáttar við
biskupsfrúna þá myndi bein vinnukonunnar ekki hafa náð að rotna með
eðlilegum hætti.</p>  </body></html>