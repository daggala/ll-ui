<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Árið 1238 kom Sturla Sighvatsson, foringi Sturlunga, með fjölmennt lið í Skagafjörð. Kolbeinn ungi, foringi Ásbirninga, fékk njósnir af ferðum Sturlu og reið suður Kjöl til Gissurar Þorvaldssonar eftir liðsauka. Á meðan dreifðu Sturlungar sér á bæi í Blönduhlíð og biðu komu hinna. Lið Ásbirninga og bandamenn þeirra, um 1700 manns, söfnuðust saman við Reykjalaug kvöldið fyrir bardagann. Um morguninn var liðum fylkt til árásar. Liðsmenn Sturlunga, um 1300 manns, vöknuðu upp við vondan draum þegar lið Ásbirninga reið æpandi yfir Vötnin. Flestir í liði Sturlunga voru óviðbúnir, mönnum gafst ekki ráðrúm til að hervæðast og hörfuðu þeir upp í gerðið á Örlygsstöðum en þar voru þeir króaðir af. Bardaginn stóð stutt, Sturla Sighvatsson og aðrir höfðingjar voru drepnir. Alls létu 49 menn úr liði Sturlunga líf sitt en Ásbirningar og Haukdælir, bandamenn þeirra, misstu sjö af liðsmönnum sínum. </p>
<p>Örlygsstaðabardagi er fjölmennasta orrusta sem háð hefur verið hér á landi. Þessi atburður markaði endalok þjóðveldistímans á Íslandi.</p>
</div>

</body>
</html>