<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Ferð Jóns blinda yfir Öxnadalsheiði</title></head><body>   <p>Snemma
á átjándu öld bjó á Fremri-Kotum bóndi, sem Guðmundur hér; hann var
maður mikill fyrir sér og aflrammur, fégjarn og fláráður og grunaður
var hann um ýmsa óknytti, þótt ekki kæmist hann undir manna hendur, svo
að menn víti. Það var eitt sinn, að þangað kom maður af Austfjörðum á
leið til Ísafjarðar og baðst gistingar. Sagði hann bónda allt um sínar
ferðir og það með, að hann færi vestur til að sækja erfðafé sitt og
annarra; mundi það nema þrem hundruðum dala, sem var eigi alllítið fé í
þá daga. Guðmundur veitti ferðamanni þessum góðan beinn og bauð honum
að koma við hjá sér á austurleiðinni; tók maðurinn því þakksamlega.
Leið svo og beið, þangað til hann kom aftur að vestan. Gisti hann þá
enn á Kotum og hafði með sér fjárhlut sinn. Þegar hann lagði af stað
morguninn eftir, var veður hið bezta og hélzt það allan daginn. Maður
þessi hefur aldrei komið fram síðan. Út af hvarfi hans var gerður
allmikill rekstur af ættingjum hans eystra. Varð ferill hans rakinn að
Kotum á austurleið og að hann hefði lagt þaðan á heiðina í góðu veðri,
en lengra varð ekki komizt. Var Guðmundi og hyski hans stefnt fyrir
sýslumann og það krafið sagna, en það kom fyrir ekki; þóttist hvorki
Guðmundur né hjú hans geta gefið neina vitneskju um hvarf
Austfirðingsins. En vinnukona, sem verið hafði á Kotum, þegar þetta
gerðist, og þá var komin úr vist þaðan í annan stað, staðhæfði að
Guðmundur hefði veitt manninum eftirför og ekki komið heim fyrr en um
kvöldið. Þótt þessum framburði væri haldið fast að Guðmundi, lét hann
engan bilbug á sér finna og varð svo málið niður að falla. Upp frá
þessu fór mönnum að verða mjög villugjarnt á heiðinni undan mynninu á
Kaldbaksdal. Þóttust þeir sjá þar svipi, sem villtu þá og leiddu
afvega. Seint á átjándu öld urðu þar úti systkini tvö og fundust síðar
dauð frammi í dalnum. „Þú heldur ef til vill, að ég sé að gera að gamni
mínu, þegar ég tala um svipi þessa," mælti Pétur að lokum, „en svo er
ekki, því ég hef séð þá sjálfur."</p> <p> Seint á góu 1857 átti ég leið
frá heimili mínu á Ökrum í Skagafirði norður á Akureyri. Réð ég til
fylgdar með mér unglingspilt fóthvatan, sem Oddur hét Gíslason frá
Litlabæ. Hann hafði að vísu aldrei farið þessa leið, en ég treysti
honum manna bezt að fylgja mér eftir, því að ég vildi hvata ferðinni
sem mest ég mátti, til þess að geta verið kominn heim fyrir páska. Við
urðum samferða ýmsum mönnum á norðurleið og komumst eftir tveggja daga
ferð til Akureyrar. Við höfðum nokkra viðdvöl á Akureyri, en þegar
erindum mínum var lokið, héldum við af stað heimleiðis og náðum að
Steinsstöðum í Öxnadal um kvöldið. Bjó þar þá Tómas Ásmundsson, hinn
mesti gestrisnismaður, drengur góður og vinur minn. <br>
</p>
<p>Allt frá því er við fórum að heiman hafði veður verið hið
ákjósanlegasta og rifahjarn. Þegar ég kom út á hlaðið morguninn eftir,
brá mér í brún, því að þá var komin svælings norðanhríð; varð mér því
ver við þetta þar sem ég ætlaði að ná heim til mín um kvöldið. Vildi
Tómas ekki sleppa okkur af stað og kvað heiðina ófæra, en hvergi hey að
fá framar í dalnum, því að allir væru að þrotum komnir og sumir
heylausir með öllu; auk þess mundi færðin versna, þegar á daginn liði
og snjónum kyngdi niður. Ég gat þó ekki fellt mig við að taka
vinsamlegu boði Tómasar, heldur hélt af stað i því trausti, að ég mundi
fá fylgd. Átti ég að kunningjum Jónas á Varmavatnshólum og Egil í
Bakkaseli og bjóst við að þeir mundu hjálpa mér, ef á lægi. Gekk okkur
klaklaust fram dalinn að Varmavatnshólum og hittum Jónas. Bað ég hann
um fylgd vestur yfir Giljareitina á heiðinni, því að úr því að þangað
væri kornið bjóst ég við að vandalaust væri að rata vestur af. Jónas
þvertók fyrir að leggja á heiðina í slíku veðri, enda væri það óðs
manns æði. Bað ég hann þá gistingar og var það velkomið, en hestinn
kvaðst hann ekki geta hýst, því að hey hefði hann engin; atyrti hann
mig fyrir að hafa farið frá Steinsstöðum, þar sem nóg væru hey, en
frammi í dalnum hvergi strá að fá; heiðina væri ekki viðlit að fara;
væru til sín komnir tveir menn, sem biðu betra veðurs og aðrir tveir
væru á Gili, sem er bær skammt þaðan. Mér þóttu þetta illar fréttir, en
réð þó af að halda áfram í Bakkasel til Egil og vita, hvað hann legði
til málanna. <br>
</p>
<p>Komum við að Bakkaseli fyrir hádegi. Egill bóndi var heljarmenni að
burðum, þótti fégjarn og ýmsir voru það, sem ekki báru honum góða sögu
í viðskiptum og öðru; kemur það ekki þessu máli við. Baðst ég fylgdar
af Agli vestur yfir, en hann neitaði þverlega og kvað heiðina alófæra
vegna snjóþyngsla og dimmviðris. Baðst ég þá gistingar og heimilaði
hann mér kofana, en kvaðst þó engan mat hafa handa gestum; væri hann
bjargarlaus fyrir sig og hyski sitt og alveg heylaus; hefði hann þegar
rekið burtu allan fénað sinn nema fjórar geitur. Var ekki annars kostur
en að gera sér þetta að góðu, úr því sem komið var. Vísaði Egill okkur
á húskofa fyrir hestinn, en þegar þangað korn, var hann fullur af snjó
og gaddi og engri skepnu þar vært að vera. Engar aðrar dyr voru
gripgengar, nema bæjardyrnar, en þær voru svo mjóar, að tvísýnt var að
hesturinn gæti snúið sér við í þeim; þó var hætt á það og honum hleypt
þar inn með hnakknum. Þótt bæjardyr þessar væru nær því hrundar saman,
lágar og leiðinlegar, voru þær þó það eina af bæjarhúsunum, sem nokkur
slægur var í. Baðstofan var lág, dimm og daunill; tveir gluggar voru á
henni, annar á austurhlið með tveim rúðum í, en hinn á vesturhlið; hinn
síðarnefndi var skjágluggi eða líknarbelgur þaninn í gjarðarbrot.
Rúmbæli voru fyrir öðrum stafni og sat þar Helga fylgikona Egils með
tvö ungbörn, en eiginkona hans hafði þá slitið sambúð við hann. Okkur
var vísað á rúmflet, er þar var til hliðar, en af því að við höfðum
heyrt þess getið, að flestur kvikfénaður Egils væri í bælunum, tókum
við okkur sæti á bálki, sem hlaðið hafði verið undir rúmspækjur, er nú
var að mestu búið að brenna. Lagðist ég upp á bálkinn og tók upp úrið;
sagði Oddur þá að klukkan væri tólf. Lágum við þarna stundarkorn; var
Egill hinn kátasti og skeggræddi við okkur um alla heima og geima.
Þreif hann þá allt í einu til skjágluggans og ýtti honum út á þekjuna,
svo að Oddur sá út. Sá þá yfir þveran dalinn og nokkuð til sólar. Sagði
hann mér, hver breyting væri á orðin um veðrið og vildi ég þá leggja af
stað í skyndingu, en Egill latti þess mjög; kvað hann þetta vera aðeins
stundar upprof, en svo mundi hríðin skella yfir aftur. Ég var samt sem
áður ófáanlegur til að halda kyrru fyrir, enda þóttu okkur Oddi
húsakynnin miður vistleg. Flýttum við okkur að ná hestinum út og gekk
það ekki sem greiðlegast. Síðan lögðum við af stað.</p>
 <p> Jafnskjótt sem við komum upp að Lurkasteini, þóttist Oddur sjá
þess merki að veðrið mundi harðna, en þótt ekki væri fýsilegt að gista
á heiðinni, kusum við heldur þann kostinn en að hírast í hreysinu í
Bakkaseli. Þegar við komum upp á Efstahjalla, var aftur komin stórhríð
og ófærð. Talaði Oddur þá um að hann mundi ekki rata í svo mikilli
dimmu, enda sæi hann naumast niður fyrir fæturna á sér. Hesturinn, sem
ég reið, var afar þrekmikill, bezti reiðhestur og vegviss. Það hafði
oft borið við áður, að ég var einn á ferð í slæmu veðri, en ef heim var
að sækja, var ég vanur að láta hestinn ráða og skilaði hann mér ávallt
óskemmdum. Tók ég það því til bragðs að fara af baki, létta nokkuð af
mér fötum og reyna að reka Rauð í þá átt, er hann vildi fara. Bjóst ég
við að hann vildi snúa við, en svo var ekki, heldur hélt hann í veðrið,
sem farið var að blása við og við á móti, en stundum á hlið, eftir því
sem stóð i fjallaskörðin. <br>
</p>
<p>Rauður var nú sporadrjúgur, en ég hélt mér við hann aftan við
hnakkinn og gekk meðfram lendinni; náði snjórinn mér allajafna í hné og
átti Oddur fullt í fangi að fylgja okkur eftir. Hafði hann orð á því,
að ekki væri vert að við svituðum okkur mjög mikið, ef við skyldum
neyðast til að liggja úti, en Rauður fór ekki að því. Þegar þessu hafði
farið fram um hríð, sá Oddur gangandi mann skammt á undan okkur, en
nokkuð til suðurs; sagði hann, að við hlytum að vera að villast, því að
maður þessi stefni nokkuð aðra leið en við; væri ráðlegast að nálgast
hann, ef þess væri kostur. Ég kvað nei við þessu; skyldum við láta
manninn eiga sig, en treysta því að Rauður rataði. Fór hesturinn að
frýsa og líta í áttina til mannsins, en breytti þó í engu stefnu sinni.
Oddur vildi samt sem áður beygja úr leið á eftir manninum; sæi hann
hann glöggt, enda gæfi Rauður honum auga við og við. Þá spurði ég Odd
hvernig hann gæti séð mann í nokkurri fjarlægð, þegar hann segði
sjálfur hríðina svo dimma, að hann naumast sæi ofan fyrir fæturna á
sér. Varð honum þá svarafátt. „Líklega lofar þú mér þá að kalla í
manninn, því að ég hef góðan tóm," sagði Oddur. Lofaði ég honum það.
Kallaði Oddur til mannsins, en hann gegndi engu; kallaði Oddur þá öðru
og þriðja sinni svo hátt sem hann gat, en það fór á sömu leið. Benti ég
honum þá á að bezt væri að láta náunga þennan afskiptalausan, enda
mundi hann sjálfsagt vera heyrnardaufur. Héldum við svo áfram nokkra
hríð og stytti þá upp mesta kafaldið, svo að sá til sólar. Sagði Oddur
þá að við værum komnir vestur fyrir Kaldbaksdal og sæi sæmilega til
fjalla. Spurði ég hann eftir manninum, en hann kvað hann þá vera
horfinn. Batnaði nú færðin eftir því sem vestar dró og sást von bráðar
til fjalla í Skagafirði. Rénaði hríðin upp úr því og taldi ég okkur þá
úr allri hættu. Komum við að Kotum klukkan átta um kvöldið. Var okkur
vel fagnað að vanda og gistum þar um nóttina. Furðuðu sig allir á því
að ég, blindur maðurinn. skyldi komast yfir heiðina í því veðri og hafa
ekki aðra fylgd en ókunnugan unglingspilt. Oddur spurði, hvort nokkur
hefði komið á undan okkur, en svo var ekki. „Hann hefur þá orðið úti,"
sagði Oddur. „Hann á vanda til þess," svaraði ég; minntist ég sögu
þeirrar, er Pétur hafði sagt mér.</p>
 <p> Morguninn eftir komu tveir af mönnum þeim, sem verið höfðu á Gili
og Varmavatnshólum, þegar við fórum þar fram hjá. Höfðu þeir lagt af
stað um það leyti, sem við fórum frá Bakkaseli. Allir höfðu þeir borið
þungar byrðar, en þessir tveir komu baggalausir og sögðu sínar farir
ekki sléttar. Þegar þeir komu vestur á heiðina, höfðu þeir allir séð
mann á undan sér, talið það víst, að þar væri annarhvor okkar Odds á
ferð og elt manninn, þangað til þeir voru orðnir svo uppgefnir, að þeir
urðu að leggjast fyrir. Hafði veðrið birt upp um nóttina, svo að þeir
þekktu, hvar þeir voru komnir. Þessir tveir flýttu sér þá vestur af
heiðinni til þess að leita hjálpar félögum sínum, sem lágu enn kaldir
og örmagna norður á Kaldbaksdal. Báðu þeir bónda um hesta og mannhjálp
svo fljótt sem auðið væri og var undinn að því bráður bugur. Við Oddur
héldum heim um daginn og gerðist ekkert sögulegt í þeirri ferð.</p> <p>
Ég frétti síðar að menn þeir, sem úti höfðu legið á heiðinni, hefðu
ekki verið kalnir til muna, en þó mjög illa til reika, er þeir komu til
bæja. Ekkert spurðist meira til manns þess, sem sózt hafði í hríðinni,
enda var þess eigi að vænta. Hann sést aðeins norðan til á heiðinni, og
þá í illum veðrum.</p>  <p><a name="_Toc380006982"></a><a name="_Toc361306064"></a> </p> </body></html>