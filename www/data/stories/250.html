<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Foreldrar Brands voru Kolbeinn kaldaljós goði á Stað í Reyninesi (nú Reynistað) af ætt Ásbirninga og Oddaverjinn Margrét Sæmundardóttir. Foreldrar Jórunnar voru Ósk Þorvarðardóttir og Kálfur Guttormsson. Ósk átti ættir að rekja til Fljótamanna og Möðruvellinga og Kálfur til Þingeyinga. Jórunn og Brandur ólust upp við alsnægtir þess tíma. Þau voru farin að búa á Stað 1234 þegar Kolbeinn ungi, foringi Ásbirninga og náfrændi Brands, lét taka föður hennar Kálf Guttormsson, sem bjó á Miklabæ í Blönduhlíð, og Guttorm bróður hennar af lífi, fyrir það eitt að hann grunaði þá um að halda með erkióvini hans. Þetta kom illa við Jórunni og Brand, sem fylgdi Kolbeini að málum, og átti óhægt um vik að hefna tengdaföðurins. Staðan gerði hann að skotspæni illgjarnra manna þótt hann væri yfirleitt vinsæll maður, ör á fé og talinn mestur bóndi í Skagafirði um sína daga. Bæði Brandur og Jórunn komu fram sem friðelskandi fólk og vildu fremur stilla til friðar en ófriðar. Synir Jórunnar og Brands voru Kálfur og Þorgeir og urðu þeir atkvæðamiklir stórbændur. Brandur tók við mannaforráðum í Skagafirði 1245 af Kolbeini unga en hann naut þeirra ekki lengi því Þórður kakali var í hefndarhug og vildi hefna fyrir dráp Sighvatar föður síns og fjögurra bræðra á Örlygsstöðum. Þórður var þar að auki með fyrirmæli frá Hákoni konungi upp á vasann, um að ná landinu undir hann. Réðist hann gegn Brandi frænda sínum við Haugsnes 1246 og felldi hann. Þar með var ríki Ásbirninga innlimað í veldi Surlunga og Hákonar Noregskonungs. </p>
</div>


</body>
</html>