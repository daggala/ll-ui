<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Saga Erlends Árnasonar</title></head><body>  <p>Eitt
sinn var ég í Brimnesi í Viðvíkursveit í Skagafirði; húsbóndi minn hét
Pálmi, en stjúpfaðir hans, sem átti Brimnes, hét Björn, ýmist kallaður
Beina-Björn eða Mála-Björn. Var honum kennt, að hann hefði rænt
Reynistaðarbræður dauða bæði fötum og silfri, er þeir höfðu. <br>
</p>
<p>Næsti bær við Brimnes heitir Bakki. - Pálmi þurfti að gjalda Birni
það í landskuld, að hirða fé hans utanhúss. Hann átti rúmlega hálft
annað hundrað sauði, og ætlaði að ærast, ef nokkurn sauð vantaði á
kvöldin. Seint á góu vantaði mig eitt kvöld átta sauði, og átti Björn
sex af þeim. Ég fór svo fyrst að Bakka, því að löndin lágu saman, en
þar var enginn sauður, fór ég út alla bakka, út að ánni Kolku; þar
sneri ég svo inn í Þjófadal en fann ekkert og vissi líka þá, að þeir
hlytu að vera í fjörunni. Gekk ég svo inn fyrir Arnarstapa og þar niður
í fjöruna; þar fann ég sauðina alla og rak þá svo út fjöruna, þar til
er ég kom að þeim stað, sem ég hafði farið niður; var þar klettur
nokkur. Blíðalogn var og niðamyrkur. Náði ég tveimur sauðunum og
baslaði þeim upp á klettinn, en þegar ég var að koma hinum upp, heyrði
ég skvamp mikið í sjónum fyrir framan mig; var ég að eltast við sauðina
og mætti mér þá einhver skepna, sem mér þótti heldur óálitleg. Ég
ætlaði að forða mér upp á klettinn, en þá var þessi skepna kominn í veg
fyrir mig og varnaði mér þess. Þá fór ég að verða hræddur, og var þó
ekki hugminni en hver annar. Dýri þessu get ég ekki vel lýst, því að
dimmt var, en mér sýndist það viðlíka og skemma á hæð að sjá framan á
það; var sem maurildaði í það og hringlaði í sem skeljum. Ég gat hvergi
komizt upp fyrir dýri þessu, og að lokum spennti það mig fram í sjó. <br>
</p>
<p>Með mér var stór, danskur hundur, grimmur vel; hann var einatt á
milli mín og dýrsins, og virtist mér það hafa beyg af honum, því að
hann lét mjög grimmlega. Ég óð, þar til ég náði ekki niður, gat aðeins
fleytt mér með sundtökum. Ekki veit ég hvað lengi ég var að busla í
sjónum; en þar sem ég kom upp úr, var kölluð Langafjara; í henni stóð
rauður steinn, klofinn, svo að hægt var að ganga í milli. Þar hafði ég
farið beint upp; það gat ég sannað, því að fingraför mín sáust í
bökkunum greinilega. Þegar upp korn, hafði ég gengið í öfuga átt, og
þekkti mig loks við gömul beitarhús, sem fyrir mér urðu. Greip mig þá
aftur hræðsla mikil, því að ég heyrði til einhverrar skepnu á eftir
mér. En þetta var þá seppi minn, allur rennandi. </p>
  </body></html>