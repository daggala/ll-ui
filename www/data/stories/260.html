<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>að bar til seint á Þorláksdag 1914 að Snjólaug Hjálmarsdóttir frá Þorljótsstöðum, þá unglingur til heimilis í Bakkakoti hjá Helgu Hjálmarsdóttur, var send með pakka yfir í Ánastaði, en þar bjuggu þá Sveinbjörn Sveinsson og Ragnhildur Jónsdóttir með nokkurra mánaða gamlan son sinn. Leið hennar lá um götuslóða yfir Hálsinn milli Vesturdals og Svartárdals fram hjá svokölluðum Einbúa sem er stakur klapparhóll í svokölluðum Heiðardal. Þegar Snjólaug kom þangað sá hún hvar stendur móblesóttur hestur norðan undir hólnum, glæsiskepna með ákaflega fallegum reiðtygjum, að því er virtist gull- og silfurskreyttum. Henni kom þetta mjög á óvart og taldi strax víst að þessi hestur væri ekki úr næsta nágrenni. Er hún hafið virt gæðinginn fyrir sér um stund verður hún vör við að hjá henni stendur maður einn, tígulegur og skartklæddur, og spyr hvað húns é að gera við sinn hest? „Ekki neitt“ svaraði Snjólaug „ég var bara að skoða hestinn, mér finnst hann svo fallegur.“ „Það var eins gott að þú teymdir hann ekki“ segir þá hinn aðkomni „þá hefði hann verið mér glataður.“ Að svo mæltu fór hann í vasa sinn og dró upp lítinn böggul sem hann rétti Snjólaugu og bað hana að koma þessu til litla drengsins á Ánastöðum svo að enginn sæi, því annars gæti ólán hlytist af. Síðan steig hann á bak og reið sem leið lá inn í heiðardalinn. Þá tók Snjólaug eftir því að engin spor sáust eftir hestinn. Greip hana þá óskapleg hræðsla. Hún hentist af stað og hljóp í einum spretti ofan í Ánastaði. Þegar þangað kom var hún í uppnámi og þorði ekki að afhenda barninu böggulinn nema tala um það fyrst við móðurina. Sagði hún henni allt af létta eins og að framan greinir og að svo búnu var pakkinn rifinn  upp. Kom þá í ljós festi eða silfurþráður, krossbundinn á einkennilegan máta.</p>
<p>Snjólaug hlaut ámæli fyrir þessa sögu af samtíðarfólki sínu, en hún stóð alltaf staðföst í frásögn sinni,. Síðar lærði hún ljósmóðurfræði og sótti um stöðu í heimasveit sinni en konur þar tóku sit saman um að hafna henni og töldu að ólán fylgdi henni. Fékk hún síðar stöðu í Þingeyjarsýslu og le´st ung úr berklum á Vífilsstöðum árið 1936.</p>
<p>Krossinn hefur alla tíð verið í vörslu Guðmundar Sveinbjörnssonar sem lengst bjó í Sölvanesi og meðan Sólborg kona hans lifði geymdi hún krossinn í biblíu sinni.</p>
<p>Vorið 1847 brann bærinn í Sölvanesi og misstu hjónin þar allt sitt innbú eftir 10 ára búskap. Sólborg hafði deginum áður farið fram að Hofi til að sitja yfir. Guðmundur var því einn heima með flest börnin og tókst að bjarga þeim úr logandi bænum. Nokkrum dögum síðar var Guðmundur að róta í brunarústunum ef eitthvað ske kynni að leynast þar nýtilegt. Þá rakst hann á lítinn blikkkassa sem staðið hafði á kommóðu í svefnhúsi þeirra hjóna og geymdi biblíuna, smáaura og eitthvað fleira. Guðmundur tók hann upp en fleygði jafnharðan frá sér vegna þess hve heitur hann var. Við það opnaðist kassinn og á botninum innan um bráðna mynt og öskuhrúgu, sem einu sinni hafði verið Biblía húsfreyju, blikaði nú silfurkrossinn, óskemmdur að kalla nema hann hafði breyst nokkuð við hitann og misst hinn eðlilega silfurlit. Hann hefur þó verið skoðaður af hnútasérfræðingum þessa lands en enginn þó kunnað að lýsa hnútnum eða endurgera hann.</p>
	Guðmundur taldi sig hafa verið gæfumann í lífinu, en hvort sem það er silfurkrossinum að þakka eða ekki, skal ósagt látið.</p>

</div>

</body>
</html>