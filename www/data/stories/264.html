<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Á áttunda áratug síðustu aldar átti sér stað eitt stórfelldasta umstang sem um getur vegna árekstra við yfirnáttúrulegar verur. Ástæðan var vegagerð um Tröllaskarð í Hegranesi í Skagafirði.
<p>Allt hófst þetta á miðilsfundi hjá Hafsteini Björnssyni miðli á Sauðárkróki. Þar kom upp spurningin: Hvað er að frétta af Tröllaskarði? Þau sem sóttu fundið könnuðust ekkert við spurninguna eða að hún gæti komið þeim við. Öll nema einn fundargestur, eiginkona vegagerðamanns á Sauðárkróki sem vissi að til stæði að leggja veg um skarðið.</p>
<p>Hegranesið er einn þekktasti bústaður huldufólks í Skagafirði, og höfðu bændur á svæðinu varað Vegagerðarmenn við því að varlega þyrfti að fara um svæðið. Huldufólkið væri ekki það eina sem hafa þurfti í hugsa, það lágu álög á Tröllaskarðinu. Fyrir fjöldamörgum árum bjó í Hegranesinu kona að nafni Gríma. Hún hafði lent í útistöðum við prestinn á næstu jörð vegna beitar, og lagt álög á blettinn, og vissu menn ekki betur en að álögin stæðu enn.</p>
<p>Skilaboð að handan birtust ýmsum í draumi, sem báru þau áfram til Vegagerðarinnar. Þau voru skýr, að afleiðingarnar yrðu í réttu hlutfalli við verknaðinn. Starfsmenn Vegagerðarinnar í Skagafirði komu skilaboðunum áfram til yfirboðara sinna fyrir sunnan, og ákveðið var að funda þyrfti með öllum aðilum. Halldór miðill var kallaður til. Í ljós kom að huldufólkið var hið almennilegasta í samskiptum, og sættust á flytja ef þeir yrðu látnir vita svo þeir hefðu tíma til að koma sér undan. Hvað Grímu varðaði þá var hún ekki til staðar í sama heimi og huldufólkið. Hvort hana var einhversstaðar að finna að handan kom aldrei í ljós því Halldór miðill lést stuttu síðar.</p>
<p>Vegavinnan var þegar hafin sitt hvoru megin við skarðið, en enn átti eftir að taka ákvörðunina um hæsta hluta vegarins, ef hætt yrði við allar sprengingar yrði brött og hættuleg blindhæð efst á skarðinu. Hönnuður vegarins reyndu á fleiri fundi, en enginn miðill jafnaðist á við Halldór, og fá svör fengust. Huldufólkið hélt áfram að heimsækja drauma til að vara við umgengni á svæðinu, og mennirnir sem unnu við vegavinnuna voru uggandi yfir því, ef hrófla ætti við skarðinu. </p>
<p>Svo fór að hætt var við að sprengja skarðið, og vegavinnan hélt áfram með varkárni þar sem allir lögðust á eitt um að vinna enginn spjöll á umhverfinu. Það var ekki fyrr en menn fóru að varpa öndinni léttar sem babb kom í bátinn.</p>
<p>Vegagerðarmenn höfðu einblínt svo mikið á skarðið sjálft að þeir höfðu ekki hugsað um aðrar fyrirstöður, en í veglínunni neðar í brekkunni er stór klöpp sem til stóð að brjóta niður með ýtu. Það var ekki nokkur leið að leggja veginn beint yfir hana. Splunkuný Caterpillar ýta var fengin til verksins, og um leið og hafist er handa stoppar hún. Umboðið var kallað til og menn sendir til að gera við hana. Vélin fór í gang, og hafist var handa ná ný. Í þetta sinn komst ýtan ekki að klöppinni áður en svo miklir skruðningar heyrðust úr henni að ýtumaðurinn þorði ekki öðru en að stökkva út. Vélin var aftur biluð. </p>
<p>Ýtan var send hið snarasta á vagni inn á Sauðárkrók í viðgerð. Þar var hún skoðuð hátt og lágt, og ekkert fannst að henni, hún gekk eins og klukka. Vélin var reynd í léttari jarðvinnu og réð við allt sem fyrir hana var lagt, en ráðið var á að fá aðra ýtu til verksins í Hegranesi. Nokkur bið var eftir næstu ýtu, en þegar hún loksins komst á staðinn mölvaði hún klöppina í fyrstu tilraun. Ekki stóð á skýringunni, huldufólkið hafði þurft lengri tíma til flutninga. </p>
<p>Verkið hélt áfram og var lokið áfallalaust. Eftir stendur við Tröllaskarð í Hegranesi ein brattasta blindhæð sem lögð hefur verið í vegagerð síðari tíma. Mönnunum sem stóðu að verkinu þótti þetta heldur hart, að lúta í lægra haldi fyrir huldufólki og hafa veginn langt undir þeim stöðlum sem tíðkuðust hvað öryggi varðar. Það styrkti vegagerðamenn í þessari erfiðu ákvörðun, að fram kom á miðilsfundinum að ef ekki yrði sprengt, þyrfti ekki að óttast slys á þessum stað. Hverju sem menn trúa í þessum efnum, þá hafa þar enginn umferðaróhöpp orðið sem talandi er um.</p>

</div>

</body>
</html>