<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Sighvatur Sturluson var fæddur árið 1170. Hann var sonur Hvamms-Sturlu og Guðnýjar Böðvarsdóttur, albæður hans voru Snorri og Böðvar. Sighvatur var einn af helstu höfðingjum Sturlunga og hafði mikil áhrif á gang mála á Sturlungaöld. Hann ólst upp í Hvammi í Dölum og bjó þar fyrst en síðan á fleiri bæjum áður en hann fluttist til Miklabæjar í Blönduhlíð og seinna að Grund í Eyjafirði. Þar varð hann héraðshöfðingi Eyfirðinga og Þingeyinga. Kona Sighvatar var Halldóra Tumadóttir systir Kolbeins og Arnórs Tumasona og þarafleiðandi föðursystir Kolbeins unga, sem varð höfuðóvinur Sighvatar. Þau áttu sjö syni og eina dóttur. Elsti sonur þeirra Tumi var drepinn á Hólum 1222, Þórður kakali dó í Noregi, Sturla og Markús féllu í Örlygsstaðabardaga, Þórður yngri og Kolbeinn voru drepnir á Miklabæ eftir bardagann en Tuma yngri tókst að flýja og var hann drepinn nokkrum árum síðar. Stuttu eftir að Tumi eldri var drepinn 1222 eltu Sighvatur og Sturla sonur hans Guðmund biskup Arason til Grímseyjar til að hefna fyrir drápið. Kirkjan leit alvarlegum augum á herför þeirra og náðust ekki sættir fyrr en að lokinni ferð Sturlu Sighvatssonar til Rómar fyrir hönd þeirra feðga. Sighvatur var vinsæll höfðingi bæði í Skagafirði og Eyjafirði og átti marga bandamenn. Hann hjálpaði Kolbeini unga að koma undir sig fótunum þegar hann kom til landsins 1224 og sá um stjórnina með honum fyrstu árin. Vinátta þeirra stóð ekki lengi og var mikill orðasveimur á milli sveita og aðdróttanir. Þegar Sturla Sighvatsson kom úr utanför sinni 1235 reyndi hann að ná yfirráðum og gerði tilraun til að leggja veldi Haukdæla og Ásbirninga undir sig. Þeirri viðleitni lauk með falli þeirra feðga í Örlygsstaðabardaga 1238. Þá var
Sighvatur faðir hans að verða sjötugur.</p>
</div>
</body>
</html>