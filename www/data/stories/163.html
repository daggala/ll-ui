<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Víðimýri var eitt af höfuðbólum Ásbirninga, valdaættar Skagfirðinga á 13. öld. Þar bjó Kolbeinn Tumason um aldamótin 1200 ásamt konu sinni Gyðríði Þorvarðardóttur. Líkt og aðrir höfðingjar á þessum tíma hafði Kolbeinn klerk í þjónustu sinni og gegndi Guðmundur góði Arason því embætti þar til hann var vígður biskup á Hólum  árið 1203. Kolbeinn og biskup elduðu löngum grátt silfur saman og deildu um hvort kirkjunnar menn, eða veraldlegir höfðingjar, ættu að dæma í málefnum kirkju og klerka. Upp úr sauð er Guðmundur felldi sig ekki við dóm Kolbeins yfir presti nokkrum, Ásbirni pung. Deilum þeirra lauk með falli Kolbeins í Víðinesbardaga 1208. Kolbeinn var eitt af höfuðskáldum þjóðarinnar á sinni tíð og samdi meðal annars sálminn <i>Heyr himnasmiður</i> sem við syngjum enn í dag.</p>
<p>Í Sturlungu er greint frá virki á Víðimýri sem Snorri Sturluson á að hafa látið reisa á öndverðri 13. öld. Samkvæmt sýslu- og sóknalýsingum sáust enn merki þess árið 1841 en nú er það horfið. Víðimýrarkirkja er byggð 1834 og er glæsilegasta torfkirkja landsins. Hún er friðuð og er í húsasafni Þjóðminjasafns Íslands. </p>
</div>
</body>
</html>