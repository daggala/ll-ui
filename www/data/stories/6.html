<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Jólanótt í Kasthvammi</title></head><body>  
<p>Það skeði einhverju sinni að Hvammi í Laxárdal á þeim tímum sem
messur tíðkuðust á jólanætur að maður sem heima var þar eftir hvarf á
jólanótt, og fór svo tvær jólanætur, en þriðju jólanótt vildi enginn
vera heima nema einn sem bauð sig fram til þess. Þegar nú fólkið var í
burtu farið tók hann sér góða bók og las í henni þar til hann heyrði
einhvern umgang frammi í bænum; þá slekkur hann ljósið og getur troðið
sér milli þils og veggjar. Síðan færist nú þruskið inn að baðstofunni
og gjörist nú æ ógnarlegra, skraf og háreysti, og þegar það er komið
inn í baðstofu gaufar það í hvert horn og verður þá glaðværð mikil er
það kemst að raun um að enginn muni vera heima. Kveikir það þá ljós,
setur borð á mitt gólf, breiðir á dúk og ber á alls konar skrautbúnað
og óútsegjanlegar dýrindiskrásir. Þegar best stóð nú á borðhaldinu
stökk maðurinn undan þilinu og þá tók huldufólkið fjarskalegt viðbragð
undan borðum út, og út og upp á heiði og beina stefnu að Nykursskál
(það er stór kvos sunnan og austan í Geitafellshnjúk). Þetta fer
maðurinn allt á eftir, en þarna hverfur honum fólkið í klappir. En hann
fer heim og sest að leifunum á borðinu, og bar ekki á neinu illu á
jólanætur upp frá því. Eftir þetta var bærinn kallaður Kasthvammur af
því ógnarlega kasti sem huldufólkið tók frá krásaborðinu.</p>
 <p> Öðruvísi segja aðrir: Þegar fólkið stóð frá borðinu varð á eftir
madama nokkur tigugleg. Hún hafði yfir sér grænt silkikast og náði
maðurinn í það og reif úr því eða konan kastaði því af sér, og fyrir
þetta er bærinn kallaður Kasthvammur. Silki þetta var lengi síðan
brúkað fyrir altarisklæði í Þverárkirkju.</p>  </body></html>