<html><head><meta charset="UTF-8"><title>Gálgagil</title></head><body>  <p>Það er forn sögn, að þjófar nokkrir legðist í fjall það, er heitir Glóðafeykir, fyrir ofan Flugumýri í Skagafirði, en norðan Djúpadal. Þeir tóku smalann í Djúpadal og ætluðu að drepa hann, en hann vann sér til lífs að vinna þeim eið að því, að hann skyldi ekki geta um þá. Auk þess skyldi hann fá þeim nokkra sauði á hverju ári af fé því, er hann geymdi, og segja, að það hefði farist með ýmsum hætti. Smalamanninum þótti nauðung þessi ill, og tók hann það ráð, að hann stagaðist oft á orðum þessum: „Mikið er um í Feykínum. Mikið er um í Feykinum." Síðan hefur þetta verið haft að orðtæki. Smalamaður var oft spurður, hvað hann ætti við, en hann svaraði ávallt hinu sama. Loksins tóku Blöndhlíðingar sig saman og leituðu í Feykinum; fundu þeir þjófana og fengu gripið þá. Milli Flugumýrar og Flugumýrarhvamms rennur árspræna eftir gili, ofan af Hvammsdal, og er hún nefnd Hvammsá, en áður var hún nefnd Glóðafeykisá. Þjófarnir voru færðir úr í gil þetta, og voru þeir hengdir þar allir. Síðan heitir þar Gálgagil.</p>  <p><a name="_Toc380007028"></a> </p> </body></html>