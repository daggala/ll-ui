<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Silfrastaðir eru oft nefndir í Sturlungasögu. Merkileg frásögn, sem tengist bænum, er um ferð Þórðar kakala og manna hans í apríl 1246 þegar þeir voru á leið í Haugsnesbardaga að hefna fyrir dráp föður hans og bræðra á Örlygsstöðum. Nóttina fyrir bardagann gisti Þórður á Silfrastöðum og voru liðsmenn hans greinilega bæði skelkaðir og stressaðir fyrir væntanleg átök, sem eðlilegt var. Flestir sváfu úti. Um nóttina hvessti. Fólk hafði sofið um hríð og það þaut mjög í spjótunum, sem hafði verið stungið í jörðina. Menn vöknuðu við þytinn og héldu að ófriður væri að þeim kominn, hljupu upp og brugðu vopnum sínum. „Börðust þeir þá sjálfir, og hljupu sumir á hús upp og vörðust þaðan, en sumir sóttu að í ákafa. Og var löng hríð og snörp, áður þeir kenndust ... Einn maður hafði fallið, er Eiríkur hét, en sárir höfðu orðið margir“ segir í Sturlungu. Þrátt fyrir þetta áfall hélt liðið áfram og mætti herliði Brands Kolbeinssonar við Haugsnes og sigraði það. Þar með var veldi Ásbirninga fallið og Þórður kakali náði öllu Norðurlandi á sitt val, um stund.  </p>
</div>


</body>
</html>