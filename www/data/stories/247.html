<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Þórður kakali var fæddur árið 1210, á Miklabæ í Blönduhlíð. Hann var sonur Sighvatar Sturlusonar af Sturlungaætt og Halldóru Tumadóttur af Ásbirningaætt. Þórður var staddur í Noregi við hirð Noregskonungs þegar faðir hans og bræður voru drepnir á Örlygsstöðum árið 1238. Árið 1242 sneri hann heim og átti margs að hefna. Kolbeinn ungi hafði þá lagt veldi Sturlunga undir sig. Þórður safnaði liði og ætlaði gegn Kolbeini. Liðssöfnunin gekk illa í fyrstu því menn óttuðust Kolbein. Þórður lagði af stað sjóleiðis frá Trékyllisvík á Ströndum í júní 1244 og ætlaði til Eyjafjarðar til að ná til baka föðurarfleif sinni. Á sama tíma lagði Kolbeinn ungi af stað frá Selvík á Skaga og mættust liðin á Húnaflóa. Þar upphófst mikill bardagi sem lauk með því að Þórður hörfaði með lið sitt en Kolbeinn ungi hafði orðið fyrir miklum mannskaða og hlotið afhroð. Ári síðar lést Kolbeinn en áður gaf hann eftir og gaf Þórði upp föðurarfleif sína en þar með var átökunum ekki lokið. Brandur Kolbeinsson, frændi Kolbeins, tók við ríki Ásbirninga og árið 1246 gerði Þórður áhlaup í Skagafjörð. Bardaginn var á grundunum við Haugsnes þar sem Brandur var drepinn og veldi Ásbirninga féll þar með til Þórðar. Gissur Þorvaldsson var bandamaður Ásbirninga en ekki kom til átaka milli hans og Þórðar því þeir voru báðir handgegnir Noregskonungi og fóru á konungsfund og lögðu mál sín í hans dóm. Hann úrskurðaði að Þórður skildi fara heim og koma landinu undir konung en kyrrsetti Gissur. Næstu þrjú ár bjó Þórður í Geldingaholti í Skagafirði og var valdamesti maður landsins. Konungi fannst ganga heldur hægt hjá Þórði að koma landinu undir Noreg þannig að hann kallaði hann á sinn fund 1250 og sendi í staðinn Gissur Þorvaldsson til að halda málinu áfram. Þórður fékk ekki leyfi til heimferðar fyrr en árið 1256 en hann lést áður en til þess kæmi. </p>

</div>


</body>
</html>