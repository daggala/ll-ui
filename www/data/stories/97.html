<html><head><meta charset="UTF-8"><title>Biskupsdóttirin á Hólum</title></head><body>  <p>Biskup bjó á Hólum, og er ekki getið um nafn hans. Hann átti eina dóttur barna. Hún var miklu meira hneigð fyrir búsýslu en bókmenntir og hannyrðir og karlmanns ígildi til dugnaðar. Biskup hafði í seli á hverju sumri. Dóttur hans langaði mjög til að annast Selið; taldi biskup það úr á allar lundir, en seinast lét hann það þó eftir henni. Biskupsdóttir var nú selkona nokkur sumur og undi vel hag sínum. </p> <p>	Haust eitt vantaði biskup fjóra sauði af fjalli, og var einn gráhornóttur forustusauður með klukku í horninu. Hann hafði aldrei vantað fyrr, svo að ekki þótti einleikið um hvarf hans. Biskupsdóttir kom að máli við föður sinn og bað hann að lofa sér í eftirleit. Biskup þvertók fyrir það og kvað það vera illt til orðs, að sjálfur biskupinn sendi dóttur sina í göngur, en hún er þangað til að, að hún fær að fara, og fóru þrír vinnumenn biskups með henni. Þau leggja nú af stað með nesti og nýja skó, gengu um fjöll og firnindi og urðu einskis vísari um sauðina. Kvöld eitt komu þau í dal einn og tjölduðu þar. Um morguninn vaknar biskupsdóttir snemma. Hún fer út úr tjaldinu og litast um. Hún sér, að skál er í fjallið upp undan tjaldinu. Hún hugsar með sér, að hún skuli kanna skálina, meðan fylgdarmenn sínir sofi. Biskupsdóttir leggur nú af stað, og þegar hún kemur á skálarbarminn, sér hún sauðina, sem föður hennar vantaði, i skálinni. Óðara en þeir sjá hana, leggja þeir af stað og renna upp fjallið. Hún eltir þá. Þegar hún kemur upp á fjallseggina, sér hún, hvar þeir renna undan henni eftir brúninni. Hún heldur á eftir þeim, en kemst ekki fyrir Sauðirnir rása lengi eftir fjallinu, þangað til þeir fara ofan í dalinn. Dagur var kominn að kvöldi, er þau biskupsdóttir koma ofan i dalinn. Sauðirnir hlaupa i fjárhóp í dalnum. Hann styggist, og hlaupa kindurnar ofan eftir dalnum, þangað til þær nema staðar við stórt fjárhús. Biskupsdóttir hefur alltaf haldið í humáttina á eftir þeim. Þegar hún er komin heim undir húsið, sér hún stórvaxinn mann. Henni líst ekki á blikuna, en sér þó, að ekki er til neins að snúa aftur, því að þá muni hann veita sér eftirför, svo að hún ræður það af að ganga heim að húsinu. Hún heilsar manninum og spyr hann að nafni. Hann segist heita Stefán. Hún biður hann að hjálpa eitthvað upp á sig og segir honum, hvernig standi á ferðum sínum. Hann segist ekki eiga hægt með það, því að fólkið sé ekki gestrisið, þótt það sé ekki nema foreldrar sínir og systur, en segist þó skulu reyna til að skjóta yfir hana skjólshúsi. Hann fór heim í skála með biskupsdóttur, setti hana þar niður í jarðhús og bað hana að láta ekki á sér bæra, því að það yrði sinn bani; hann hefði skotið manni undan áður, og hefði sér þá verið hótað öllu illu, ef hann gerði það oftar. Þegar biskupsdóttir hefur verið stundarkorn í jarðhúsinu, heyrir hún, að sagt er uppi: „Hverjum skaustu nú undan, Stefán?" „Engum“ segir hann. Eftir það heyrir hún skarkala mikinn og voðaleg hljóð. Á því gengur stundarkorn, en svo dettur allt í dúnalogn. Þá er jarðhúshurðinni lokið upp og henni skipað að koma upp. Hún gerir það. Hún sér Stefán alblóðugan, og segist hann hafa unnið mikið til að bjarga henni, því að hann hafi drepið foreldra sina og tvær systur; svo sé hann líka að öllum líkindum særður til ólífis, því að systur sínar hafi stungið sig átján stungur. Hann leggur sig upp í rúm, en fær biskupsdóttur smyrslabauk og biður hana að bera á sig úr honum. Hún gerir það. Þarna sat hún yfir Stefáni hálfan mánuð, og fór honum dagbatnandi. </p> <p>	Nú er að segja frá fylgdarmönnum biskupsdóttur. Þeir sakna vinar í stað um morguninn, þar sem hún var horfin. Þeir leita hennar lengi, en fara seinast heim til Hóla og segja sínar farir ekki sléttar. Biskup lét leita dóttur sinnar um fjöll og firnindi, og fannst hún ekki; var svo hætt leitinni. </p> <p>	Þegar Stefán var orðinn algróinn sára sinna, gróf hann foreldra sina og systur. Síðan bjuggu þau sig af stað og höfðu með sér allt fémætt, sem var í kotinu og þau gátu komist með, bæði dautt og lifandi. Ekki segir af ferðum þeirra fyrr en þau koma heim til Hóla; var þeim vel fagnað, og sló biskup upp veislu á móti dóttur sinni. Hún sagði föður sínum, að hún ætti Stefáni líf sitt að launa; en ekki gerðu þau uppskátt að sinni, hvernig það hafði atvikast, hvernig sem biskup gekk á þau.</p> <p>	Stefán settist að á Hólum og gekk í skóla. Hann var vel gáfaður, og þótti biskupi mikið koma til hans. Um veturinn var gott á með þeim biskupsdóttur.</p> <p>	Biskup hélt fimm pilta um veturinn. Áður en hann reið til Alþingis, lét hann alla skólapilta skrifa ævisögu sína, og varð Stefán að geta þess þar, hvað hann hafði unnið til að bjarga biskupsdóttur; reið biskup nú til þings og skólapiltar með honum, og skildu þau biskupsdóttir með miklum kærleikum.</p> <p>	Biskupsdóttir var selkona um sumarið, eins og vant var. Selsmalinn vissi lengra en nef hans náði. Einn dag vantaði smala allt féð. Hann fer til biskupsdóttur og biður hana að huga fyrir sig að fénu, því að hún sá allra manna best. Hún lét að orðum hans, kom auga á eitthvað af því og sagði smala til. Smalinn þakkaði henni fyrir og sagði, að það færi betur, að hún sæi eins vel, hvað gerðist núna suður á þingi. Biskupsdóttir spyr, hvort hann viti nokkuð um það. Hann segir, að faðir hennar hafi farið með Stefán til þings til að láta taka hann af, og sé hann nú dæmdur til dauða. Biskupsdóttir átti rauðskjóttan hest, rifrildisgæðing, sem bóndi einn i sókninni hafði gefið henni. Hún segir, að smalanum liggi ekki á að sækja ærnar; hann skuli sækja Skjóna sinn, fara svo til bóndans, sem hefði gefið henni Skjóna, og biðja hann að ljá sér mann og hesta, því að hún þurfi nauðsynlega að ríða suður á þing. Smalinn gerir þetta. Ekkert er til fyrirstöðu hjá bónda, og halda þau biskupsdóttir af stað, og sækist þeim leiðin fljótt, enda halda þau áfram eins og þeim er framast unnt. Þegar þau koma á þing, eru flestir farnir þaðan nema stórhöfðingjar. Þeir sitja á málstefnu. Biskupsdóttur snarar inn til þeirra. Hún sér Stefán þar í böndum og tvo aðra óbótamenn. Biskupsdóttir kastar kveðju á höfðingja og segir: „Sælir verið þið, góðir menn, og faðir minn líka," en að því búnu vindur hún sér að Stefáni, tekur í höndina á honum, leiðir hann út, ríður síðan með hann suður til Reykjavíkur og kemur honum utan með skipi, sem lá ferðbúið á höfninni; skilja þau með kærleikum, og biður biskupsdóttir Stefán að skilnaði að gleyma sér ekki. </p> <p>	Það er frá þeim biskupi að segja, að þeim Varð orðfall og handfall við tiltektir biskupsdóttur, og varð ekkert af eftirför, en reiður var biskup dóttur sinni fyrir grikk þann, er hún hafði gert þeim.</p> <p>	Nú líður og bíður í fjögur ár. Biskup reið til þings, eins og hann var vanur. Þegar þeir riðu norðan, mættu fjórir menn þeim við Blöndu á fjöllum. Einn þeirra reið rauðum hesti og var mikill og föngulegur. Hann reið á undan. Þegar biskup reið út í ána, datt hesturinn undan honum, og hraut hann af baki. Sá, sem reið rauða folanum, ríður að biskupi og setur hann aftur upp á hest hans; ríða svo hvorir tveggja leiðar sinnar og höfðu hvorugir tal af öðrum. Sá, sem bjargaði biskupi, var enginn annar en Stefán; hafði hann komið út um vorið. Hann reið beina leið norður að Hólum, og varð hinn mesti fagnaðarfundur með þeim biskupsdóttur.</p> <p>	Stefán beið biskups á Hólum. Þegar biskup kemur heim, segir Stefán honum til sin og sýnir honum jafnframt bréf frá konungi; var honum þar gefin heimild til að setja biskup af, því að hann hefði gert Stefáni rangt til, þar sem hann hefði unnið þessi ódáðaverk til að bjarga dóttur hans. Í bréfinu gaf konungur líka Stefáni leyfi til að fá hvert embætti á Íslandi, sem hann vildi. Biskup gerði sig nú mjúkan við Stefán og bað hann fyrirgefningar; kvaðst hann gjarna vilja gefa honum dóttur sína og víkja úr embætti fyrir honum. Stefán sagðist mundi þiggja ráðahaginn, en embættinu skyldi biskup halda, því að hann ætlaði ekki að reynast honum eins illa og hann hefði reynst sér. Það varð úr, að Stefán fékk biskupsdóttur, og nokkrum árum seinna varð hann biskup í Skálholti.</p>  </body></html>