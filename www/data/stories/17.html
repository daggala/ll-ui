<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Reykja-kisa</title></head><body>  <p>Maður
er nefndur Jón, og var kallaður Reykja-Jón. Hann bjó í mörg ár á
Reykjum á Reykjaströnd í Skagafirði. Árinu áður en Jón flutti sig að
Reykjum, hafði hann verið lausamaður, og þá farið víða um sveitir á
vetrum með ýmis konar varning, er hann hafði haft til sölu, silkiklúta
og fleira. </p> <p> Einhverju sinni gisti Jón á prestssetri nokkru
austur á landi, og um kveldið sýnir hann silkiklúta sina og var einn
ákaflega dýr og fallegur klútur, er dóttur prestsins. langaði til að
eignast og bað Jón að láta sig hafa klútinn og skyldi hún hafa einhver
ráð með að borga hann áður en hann færi á brott. Lét Jón það gott
heita, en þótti samt í öðru veifinu útlit prestsdóttur ekki sem
tryggilegast, og var hún þó að sjá ungleg, ekki yfir það að vera 25 ára.</p> <p>
Er nú Jóni vísað að sofa fram í stofu, og fylgdi prestsdóttirin honum
til sængur. Þegar Jón er rétt kominn upp í rúmið veit hann ekki fyrri
til, en prestsdóttirin leggst fyrir framan hann, og leggur handleggina
utan um hálsinn á honum og spyr hvort hann vilji ómögulega gefa sér
klútinn. Jón verður þá fokvondur við stúlkuna, þar sem hún hafi verið
svo djörf að leggjast upp í rúmið hjá sér gestinum, þar sem hann sé
giftur maður, og hrindir henni með það sama fram af rúmstokknum og fram
á gólf. Verður prestsdóttir reið og heitir Jóni því, að hún skuli aftur
seinna senda honum búrtíkina hennar móður sinnar, og klútinn geti hann
nú fengið. </p> <p>	Er það nú af Jóni að segja, að hann skeytti ekki orðum prestsdóttur, og hélt leiðar sinnar daginn eftir. </p>  
<p> Vorið eftir, eins og áður var sagt, flutti Jón að Reykjum. Líður nú
og bíður að ekki ber til tíðinda, þangað til eitt kveld rétt fyrir
jólin að Jón stendur yfir sauðum uppi í fjalli. Veit hann þá ekki fyrri
til, en að stór köttur stekkur upp á bakið á honum og krækir klónum inn
í herðar hans. Getur hann samt eftir æði langa viðureign þeirra, komið
kisu af sér með því, að hann kunni talsvert fyrir sér, en það sáu menn
á Jóni þegar hann kom heim um kveldið að hann hefði orðið einhvers var.
Var hann þá allur rifinn á milli herðablað anna, og hafði blætt út í
skyrtuna talsvert mikið. Sagði hann þá konu sinni frá öllu saman og það
jafnframt, að hann mundi vel geta varið bæði sig og hana meiðslum, en
ekki kæmi sér það á óvart fyrir þótt kisa reyndi að spilla samveru
þeirra. Er þess til getið að prestsdóttir hafi drepið tík móður sinnar
og magnað hana í kött.</p>
 <p> Eftir þetta fór að bera á því að hjónin komu sér ekki vel saman
eftir það, að þau voru háttuð, og sást þá einatt grár köttur skjótast
upp í rúmið til þeirra. Rak það svo langt að þaú urðu að skilja, og
hefir allt farm á þenna dag, þótt verða vart við kisu og hefur hún oft
og tíðum þótt hinn hvimleiðasti gestur í ætt Jóns – og spillt fyrir
mörgum hjónum.</p>  <h1 class="western" style="background: rgb(255, 255, 255) none repeat scroll 0% 50%; -moz-background-clip: -moz-initial; -moz-background-origin: -moz-initial; -moz-background-inline-policy: -moz-initial;" id="g3"><br>
</h1> </body></html>