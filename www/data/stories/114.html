<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Kálfur og Kölski</title></head><body>  <p>Kálfur
Einarsson hét prestur; hann var á Fellum í Sléttuhlíð. Kálfur lærði í
Svartaskóla og eru margar frásagnir til um viturleika hans og kunnáttu
og hvernig hann lét kölska þjóna sér til hvers sem hann vildi. Var það
í kaupmála þeirra prests og kölska að kölski ynni fyrir prest allt sem
hann legði fyrir hann, en hann fengi Kálf að síðustu fyrir.</p> <p>
Stóð svo allan aldur Kálfs. Þegar Kálfur var gamall mjög tók hann sótt
allþunga. En þegar hann kenndi sín að sú sótt mundi helsótt vera bað
hann að nautkálfur einn væri látinn undir rúm sitt þar sem hann lá.
Ekki sást að prestur bæri hræðslu fyrir dauða sínum. Þegar prestur
sýndist langt leiddur kom kölski til hans og kvaðst nú kominn þegar til
að sækja hann eins og skilmálar þeirra væru. Prestur brást ókunnuglega
við og byrsti sig á móti kölska. Tók kölski þá upp handskrift prests
með blóði ritaða og bað hann við að kannast. Prestur kvaðst svo gjöra
mundi, leit á og mælti: „Þar stendur ekki Kálfur Einarsson, en hér er
nú kálfurinn sem heitinn er,“ – og kippti kálfinum fram undan rúmi
sínu. Sneyptist þá kölski og hvarf frá honum.</p>  </body></html>