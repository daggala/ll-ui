<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Sighvatur Sturluson og Halldóra Tumadóttir seldu Kálfi Guttormssyni Miklabæ, sennilega 1217. Þau höfðu þá búið þar í nokkur ár. Sighvatur var af Sturlungaætt en Halldóra af Ásbirningaætt. Hún var systir Kolbeins Tumasonar goðorðsmanns á Víðimýri sem lést eftir Víðinesbardaga 1208 og Arnórs sem tók við ættarvöldum þegar hann féll. Arnór féll frá 1221 og sonur hans, Kolbeinn Arnórsson, tók við ættarveldinu af honum. Hann var fæddur 1208 og skírður í höfuðið á föðurbróður sínum og fékk viðurnefnið Kolbeinn ungi. Sighvatur aðstoðaði Kolbein nokkur fyrstu árin á valdastóli en Kolbeini líkaði ekki stjórnsemi hans og afþakkaði alla hans aðstoð. Af spratt óvild sem setti mark sitt á alla sem að þeim stóðu. Kolbeinn lét t.d. drepa Kálf bónda á Miklbæ 1234 fyrir það eitt að honum var sagt að hann fylgdi erkióvini hans Sighvati að málum. Fjórum árum seinna börðust Sighvatur og Kolbeinn á Örlygsstöðum. Það var árið 1238. Sighvatur féll ásamt sonum sínum Sturlu og Markúsi. Tveir aðrir synir Sighvatar, þeir Kolbeinn og Þórður krókur, flúðu til Miklabæjarkirkju eftir bardagann en voru teknir af lífi. Yngsti sonur Sighvatar og Halldóru sem Tumi hét flúði úr bardaganum upp í Miðsitjuskarð. Hann slapp og færði móður sinni fregnir af misheppnaðri herferð þeirra feðga. Einn þeirra sem flúði til Miklabæjarkirkju eftir bardagann, var Þórir jökull. Hann kvað þessa vísu áður en hann var hálshöggvinn: Upp skalt´ á kjöl klífa / köld er sjávar drífa / kostaðu hug þinn herða / hér muntu lífið verða. / Skafl beygjattu, skalli / þótt skúr á þig falli, / ást hafðir þú meyja / eitt sinn skal hver deyja.  </p>
</div>
</body>
</html>