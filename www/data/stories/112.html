<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Nykur í Knappastaðalæk</title></head><body>  <p>Í
Fells landareign í Sléttuhlíð í Skagafirði er lækur, sem kallaður er
Kappastaðalækur. Hann rennur úr Kappastaðavatni suður í
Hrollleifsdalsá; hann er nálega straumlaus, vatnið er mjög gruggugur
svo að óvíða sér í botn, og sumstaðar eru grængolandi, djúpir hyljir.</p> <p>Á
læknum er sú trú, að í honum eigi heima óvættur nokkur eða vatnahestur,
og þykjast menn hafa séð hann í hyljum þeim hinum miklu.</p> <p>
Einhverju sinni bar það við, þegar Hálfdan prestur var í Felli, að illa
voraði, og urðu menn seinir fyrir að koma taði á tún; svo var og í
Felli. En er illviðrum létti, komu húskarlar prests að máli við hann,
og kváðu það seint mundu ganga að koma mykju á túnið, er væri stórt, en
hestar fáir og magrir undan hörðum vetri og vori. Prestur sagði að það
væri dagsanna, „og vil ég," kvað hann, „leita ráðs, til þess að það
geti gengið sem greiðast. - Nú skuluð þér smíða mykju-kláfa,
afarsterka, og svo stóra, að í þá komizt tíu hestburðir, en ég mun
útvega hest undir burðinn." Þegar kláfa-smíðinu var nærfellt lokið,
hvarf prestur vestur fyrir hæðina, en kom bráðlega aftur með gráan hest
í taumi; sá var ferlega mikill og illilegur. Var nú lagður á hann
reiðingur og kláfarnir miklu, en prestur kvaðst sjálfur ætla að teyma.
Gengu nú húskarlar rösklega að verki, og um náttmál var lokið að bera á
allt túnið; var þá sprett af klárnum sunnan undir kirkjugarðinum, en
prestur bað þá að slá ekki til hans þegar honum væri sleppt. Einn
húskarla brá þó á sitt ráð, sló beizlinu í lend hestinum, þegar hann
tók út úr honum. Klárinn brá skjótt við, sló aftur undan sér og vildi
ná til mannsins, en hann varp sér til hliðar, svo höggið nam hann ekki,
en hófarnir lentu í kirkjugarðinum með svo miklu afli, að mikill hluti
hrundi til grunna. - Síðan tók hesturinn til fótanna upp tún og hvarf
vestur fyrir hæðina. Hefir hann eigi sézt síðan. Er talið víst að
hestur sá hafi verið nykurinn úr Kappastaðalæk.</p> <p> Oft hefir verið
hlaðið upp í skarðið í kirkjugarðinum, en ávallt hrunið úr því bráðlega
aftur. - Þegar Stefán prestur Árnason var í Felli, var skarðið
sjáanlegt og illa tolldi í því, þó upp í væri hlaðið. Nokkrir segja að
einn af heiðingjum þeim, er drepnir voru í flóanum hafi steypt sér í
lækinn og aldrei komið upp síðan, en eftir það hafi vætturinn sézt í
læknum.</p><br>
<p><a name="_Toc380007105"></a><a name="_Toc361306135"></a> </p> </body></html>