<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Á miðöldum var algengt að menn færu oft og margir saman í bað. Ekki er alveg ljóst hvort bæði kynin sóttu böð og laugar saman en ljóst er að þar sem laugar voru og hægt að fara í bað, þvo þvotta og þrífa ferðaföt, þar hittist fólk og langferða­menn áðu. Menn hittust við laugar til fundahalda, tóku tal saman, kynntust og lögðu á ráðin og oft völdust staðir eins og Vallalaug, sem var í alfaraleið á miðju sléttlendi Skagafjarðar, til þeirra hluta. Þangað gengu Vermundur bóndi á Stóru-Ökrum og Ásgeir auraprestur til að baða sig á jóladag 1239. Þangað var þinghaldið fært frá Hegranesþingi einhvern tíma á 14. öld. Ýmsir álíta að bað- og laugar­ferðir á miðöldum hafi verið trúarlegs eðlis og eigi skírskotun til helgisiða krist­inna manna. Baðlaugar, bæði volgar og heitar, voru víða í Skaga­firði og voru notaðar til baða á miðöldum. Ein var fyrrnefnd Vallnalaug. Önnur þekkt laug var  Skíðastaðalaug sem úr rennur heitur lækur um land Varmalækjar en hún ásamt Reykjavallalaug, Vindheimalaug, Steinsstaðalaug og Reykjalaug eru á sömu slóðum. Reykjarhólslaug hitar nú sundlaugina í Varmahlíð, Reykjalaug á Reykjaströnd hitar Grettislaugarnar á Reykjum. Önnur Reykjalaug er í Hjaltadal og var ýmist köll­uð svo eða Biskupslaug og mikið sótt bæði af æðri sem lægri sóknarbörnum dóm­kirkjunnar á Hólum. Rétt hjá Biskups­laug var Vinnufólkslaug og vísar nafnið til þess að laugarnar tvær á Reykjum hafi nú ekki verið jafngildar í hugum þeirra sem þær notuðu. Biskupslaug er enn nothæf en Vinnufólkslaug er horfin. Þá voru Reykjarhólslaug á Bökkum og Barðslaug í Flókadal ásamt mörgum fleirum notaðar til þvotta og baða. </p>
>
</div>

</body>
</html>