<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Brandur Kolbeinsson var fæddur 1209. Hann varð foringi Ásbirninga eftir að Kolbeinn ungi féll frá 1245. Foreldrar Brands voru Kolbeinn kaldaljós Arnórsson, goðorðsmaður af Ásbirningaætt, sem bjó á Reynistað og Margrét Sæmundardóttir frá Odda á Rangárvöllum, af ætt Oddaverja. Brandur og Kolbeinn ungi voru þremenningar að ætt. Kona Brands var Jórunn Kálfsdóttir, Guttormssonar, sem bjó á Miklabæ. Kolbeinn ungi lét drepa föður hennar og bróður árið 1234, fyrir það eitt, að mönnum tókst að telja Kolbeini trú um að Kálfur væri vinur Sighvatar Sturlusonar, erkióvinar Kolbeins. Var það talið til verstu níðingsverka Sturlungaaldar en Brandur hafði ekki mikla möguleika til að hefna tengdaföður síns öðruvísi en að veikja valdastöðu Ásbirninga. Þeir máttu ekki við því á þessum tímum þegar Sturlungar gerðu allt sem þeir gátu til að ná Skagafirði undir sig. Þegar Kolbeinn ungi lá banaleguna 1245 ákvað hann að Brandur frændi hans fengi öll mannaforráð í Skagafirði og tók hann þar með við ríki Ásbirninga, það er Skagafirði og Húnaþingi. Þann 19. apríl 1246 kom Þórður kakali með mikið lið til Skagafjarðar og réðist gegn liði Brands við Haugsnes. Þar beið lið Brands lægri hlut og féllu um sjötíu manns af liði hans en um fjörutíu úr liði Þórðar. Brandur komst á hest en náðist og var höggvinn á staðnum. Þar var síðar settur upp róðukross sem stóð lengi. Sumarið 2009 stóðu Sturlungaslóðarfélagar fyrir því að settur var upp róðukross fyrir ofan Syðstu-Grund og var hann vígður. Tréskurðarmeistarinn Jón Adolf Steinólfsson skar krossinn út.</p>
</div>


</body>
</html>