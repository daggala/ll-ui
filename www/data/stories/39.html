<html><head><meta charset="UTF-8"><title>Galdramenn á Vorum dögum</title></head><body>  <p>Þegar Einar var á bezta skeiði, bjó hann í Bólu í Blönduhlíð, þar .sem Hjálmar Jónsson bjó áður. Bóndinn, sem þá bjó á Silfrastöðum, var góðkunningi Einars, en .heldur harður við fólk sitt. Einkum fann hann opt að því við Vinnumenn sína, að loðslegið Væri hjá þeim, og féll þeim það illa. Bóndi bjó niðri í sveit, sem lengi hafði eldað grátt silfur við Silfrastaðabóndann, og höfðu ýmsir betur, en þó fór Silfrastaðabóndinn heldur halloka.</p> <p>	Sumar eitt dó Silfrastaðabóndinn og var grafinn, eins og lög gera ráð fyrir. Vinnumennirnir urðu guðs fegnir dauða bónda, enda fann nú enginn að slætti þeirra. Einar í Bólu var frægasti smiður bæði á tré og járn, og létu því Silfrastaðapiltar hann opt dengja fyrir sig. Einar tók eptir því, að hann dreymdi opt Silfrastaðabóndann sáluga, áður en piltar komu þaðan með ljái til dengslu, og þótti honum það ekki einleikið, því bóndinn þá ávallt hinn illúðlegasti og sótti að Einari. Einu sinni spurði Einar piltana, hvort nokkur verksummerki sæjust á leiði bónda, eða hvort þeir ættu nokkuð við það. Þeir sögðu, að lítið færi fyrir því en þó sögðust þeir ávallt stappa á leiði húsbónda síns, þegar leið þeirra lægi um kirkjugarðinn og segja: „Komdu nú, helvítið þitt, og finndu að við okkur“. Einar bað þá í hamingjunnar bænum að hætta því, og hétu þeir góðu um það.</p> <p>	Um þetta leyti fannst reiðhestur bóndans hálsbrotinn úti í haga, og vissi enginn, hvernig á því stóð. Hann var grár og allra mesti gæðingur.</p> <p>Sunnudagskvöld eitt stendur Einar í Bóli úti á hlaði, en kona hans er að mjólka ær í kvíum. Einar sér, hvar maður kemur framan að á gráu og ríður í loptinu. Hann ber svo bráðan að, Einar er alveg hlessa og gengur til konu sinnar til að spyrja hana, hver þetta hefði verið, því hann sá að maðurinn ætlaði að ríða fram hjá kvíunum, en þegar hann er kominn miðja vega, rekur kona hans upp hljóð og biður guð að hjálpa sér. Einar hleypur nú upp að kvíunum, eins og fætur toga og sér, að þar er þá kominn Silfrastaðabóndinn aptur genginn á þeim gráa og var hann búinn kyrkja tvær ær. Einar spyr, hvert bóndi ætli. Bóndinn segist ætla ofan í sveit að klekkja á mótstöðumanni sínum. Einar spyr, hvort hann ætli ekki finna vinnumenn sína í fjörugrjótinu. Bóndi segist hugsa þeim þegjandi þörfina seinna. Einar segir að hann skuli heldur hefna sin á þeim strax, hann skuli hjálpa honum til. Bóndi er tregur til að snúa við, en samt verður það úr, að þeir halda aptur fram að Silfrastöðum. Þegar þar er komið, særir Einar drauginn inn í kirkjugarð, en svo var hann magnaður, að hann gerði fimm atrennur að komast út úr garðinum, en þó lauk svo, að Einar gat komið honum fyrir og talað svo yfir hausamótunum á honum, að ekki varð vart við hann eptir það.</p> <p>	Seinna flutti Einar sig út í Fljót og var þar lengi. Hann átti fullan kassa af galdraskræðum og lét hann uppvakning varðveita hann úti í tópt, en einu sinni varð Einar veikur, og gat þá kona hans náð kassanum og brenndi hann á björtu báli. </p>  </body></html>