<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Jón á Sauðá</title></head><body>  <p>Jón
hét maður Einarsson, ættaður frá Gili í Borgarsveit í Skagafirði. Hann
bjó lengst ævi sinnar á Sauðá, en hann hafði verið hið mesta
heljarmenni, meðan hann var á léttasta skeiði. Jón var spaklyndur
venjulega og reiddist sjaldan, en gat aftur varla ráðið sér, þegar hann
brá skapi sinu. Flest var Jóni vel gefið, en þó var hann óeirðarmaður
mikill um kvennafar, og lék hann illa konur sínar, því að hann var
tvíkvæntur, en átti aftur börn í hórdómi og sór fyrir sum, að því er
ungt var, enda kölluðu sumir hann Jón eið. Þetta kvennabrask var Jóni
þó ekki sjálfrátt, því að Oddnýju Húnadóttur, móður hans, hafði verið
sendur draugur, og átti hann að fylgja ættinni í níunda lið. Draugur
þessi skyldi spilla fyrir hjónabandi hennar og niðja hennar, og þykir
sú raun á orðin, að flest hjón í ættinni hafi átt ærið stirða sambúð.</p> <p>
Þegar Jón var nítján vetra, var hann orðinn eins og fullorðnir menn að
afli og vexti. Um þær mundir bjó Andrés nokkur í Borgargerði, náfrændi
Jóns. Hann var mjög við aldur, en sterkur og harðger. Þeir frændur fóru
eitt sinn til grasa vestur á Kúluheiði, og voru með þeim þrjár konur.
Þau námu staðar í Búrfjöllum, sem liggja til landsuðurs og útnorðurs
austanvert við Langjökul, rétt við jökulinn; lágu þau þar um tíma og
grösuðu lítt.</p> <p> Einn góðan veðurdag tóku þeir Jón og Andrés hesta
sína og riðu langt burtu frá stúlkunum; segir ekki af ferðum þeirra,
fyrr en þeir komu í grasbrekku eina. Þeir fóru þar af baki, og voru þar
svo mikil grös, að þeir þurftu ekki annað að gera en að sópa þeim saman
með höndunum og láta þau í pokana, en hestar þeirra stóðu hjá þeim á
meðan með söðlunum. Þegar minnst varði, sáu þeir félagar, að þrír menn
komu gangandi og stefndu að þeim. Einn þeirra var svo mikill vexti, að
engan höfðu þeir slíkan séð. Hinir tveir voru minni, en þó báðir
miklir. Allir báru þeir lagvopn í höndum og voru á sauðsvörtum
prjónafötum. Þegar menn þessir voru komnir svo nærri þeim félögum, að
heyra mátti mál þeirra, mælti sá hinn mikli maður: „Ég skal glíma við
manninn, en þið skuluð báðir taka strákinn." Þegar Jón heyrði þetta,
hljóp hann að hesti sínum og skar annað ístaðið frá hnakknum, en það
var úr járni, mjög stórt og þungt og járnsviptir við það, eins og
tíðkaðist við mörg ístöð um þær mundir. Útilegumennirnir hlupu nú að
Jóni tveir saman og komu þeim megin að hestinum, er Jón var ekki;
reiddi hann þá upp ístaðið og sló því af öllu afli framan á höfuðið á
öðrum útilegumanninum, svo að hauskúpan brotnaði og heilinn rauk úr
brotunum, en maðurinn féll dauður niður. Hinn útilegumaðurinn réðst
þegar á Jón, og glímdu þeir allsterklega. Loksins féll útilegumaðurinn,
en Jón náði ekki vopni til þess að drepa hann, og beit því sundur í
honum barkann. Meðan þessu fór fram, glímdi stærsti útilegumaðurinn við
Andrés, og varð sú glíma mjög harðfengleg; urðu þar sviptingar miklar,
áður Andrés féll. Útilegumaðurinn lét kné fylgja kvíði, grúfði niður að
Andrési og ætlaði að bíta hann í barkann, því að hann var líka orðinn
vopnlaus, en í því bar Jón að. Hann tók báðum höndum undir kjálkabörðin
á fjallabúanum, en setti hné í hrygginn á honum og braut hann á háls
ofan á Andrési; gengu þeir af fjallabúanum dauðum um síðir, og varð
honum þó mikið til fjörs. Eftir það dysjuðu þeir félagar fjallabúana,
stigu síðan á hesta sína og riðu til tjalds síns.</p> <p> Jón hafði
tekið viðureignina við fjallabúa svo nærri sér, að hann lagðist veikur
og komst varla af fjöllunum. Þó komst allt fólkið til byggða nokkru
seinna, og batnaði Jóni að mestu leyti, en aldrei varð hann samur maður
uppfrá þessu.</p>  </body></html>