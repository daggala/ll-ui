<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Séra Þorleifur Skaftason</title></head><body>  <p>Þorleifur
Skaftason var um hríð kirkjuprestur að Hólum í Hjaltadal. Hann var hið
mesta mikilmenni fyrir flestra hluta sakir, mikill vexti og rammur að
afli, lærður vel og klerkur hinn mesti, forspár og margfróður. Ýmsar
sagnir ganga nyrðra um séra Þorleif, og skal nú tína nokkrar til: <br>
</p>
<p>Þegar Þorleifur var á yngri árum, sigldi hann til Danmerkur til
lærdóms og frama. Þá bjuggu að Nautabúi í Skagafirði Jón Þorsteinsson,
bróðir Einars biskups, og Þorbjörg, dóttir Ara prófasts Guðmundssonar
að Mælifelli. Dóttir þeirra hét Ingibjörg. Þau Þorleifur unnu hvort
öðru hugástum og hétu hvort öðru tryggðum, áður en hann fór utan, en
Þorbjörg stóð mjög á móti því, að þau næðu saman, og hafði staðráðið að
gifta Ingibjörgu öðrum manni. Um þær mundir réðu heimasætur því lítt,
hverjum þær voru gefnar, og svo var um Ingibjörgu. Eitt haust sagði
móðir hennar henni, að hún yrði að giftast manni þeim, er hún ætlaði
henni, næsta vor, ef Þorleifur væri þá ekki kominn úr siglingunni, en
til þess voru engin líkindi. Ingibjörgu féll þetta sárt, og vildi hún
fyrir hvern mun geta komið bréfum til Þorleifs með haustskipum, en
móðir hennar hafði grun af þessu, og hafði hún svo sterkar gætur á
Ingibjörgu, að hún fékk aldrei færi á að skrifa bréfið. Einn helgan dag
um haustið var margt fólk til altaris og svo þær mæðgur, Þorbjörg og
Ingibjörg. Hún vissi, að móðir sin mundi ekki verða í fyrsta hring,
þegar farið væri að útdeila, og fór því í hann, en kerling var í næsta
hring. Óðara en Ingibjörg hafði gengið frá altarinu, flýtti hún sér inn
í bæ, fór til stofu, því að þar mun hún hafa vitað af ritföngum, og
læsti að sér; tók nú að skrifa bréf til Þorleifs og flýtti sér eins og
hún gat, en þegar hún var nýsest niður, kom móðir hennar og klappaði á
dyr. Ingibjörg fleygði öllum skriffærunum upp undir rúm, er var í
stofunni, en sló með hendinni mikið högg á nasir sér, svo að blóð féll
um hana alla. Því næst lauk hún upp fyrir móður sinni. Kerling var
heldur fasmikil og spurði, því að hún hefði farið svo snögglega úr
kirkjunni. Ingibjörg svaraði: „Eins og þér getið séð sjálf, fékk ég svo
miklar blóðnasir, að ég gat ekki setið í kirkjunni." Kerling trúði
þessu og fór út aftur, en Ingibjörg hélt áfram að skrifa bréfið, og
hafði hún nú gott næði.</p>
<p> Hún sagði Þorleifi frá, hvar komið var, og kvað svo að orði, að ef
hann hugsaði til þess að fá sig fyrir konu, þá yrði hann að koma með
fyrstu vorskipum. Bréfinu gat hún komið með haustskipi, og komst það
til Þorleifs. Hann fór að orðum unnustu sinnar og fékk sér far með
skipi því, er fyrst lagði af stað til Íslands um vorið, en það átti að
fara á Djúpavog. Jafnskjótt og Þorleifur sté fæti á land, fór hann að
grennslast eftir því, hvort hann mundi ekki gera fengið keyptan góðan
hest til vesturfararinnar. Honum var sagt, að kerling ein gömul byggi á
Teigarhorni. Hún átti hvítt hross, sem hún kallaði Álft, og mundi sá
reiðskjóti vera traustastur þar um sveitir. Þorleifur fór nú til
kerlingar, falaði af henni hrossið og sagði sem var; kvaðst hann eiga
langa leið fyrir höndum og lægi sér mjög á að hraða ferðinni sem mest.
Kerling kvaðst ekki hafa ætlað að farga henni Álft, en þar sem honum
lægi mjög á, mundi ekki vera ráðlegt að neita bón hans. Að svo mæltu
fór kerling inn í bæ og kom út aftur með Álft, og leist Þorleifi
reiðskjótinn góður. Því næst kom kerling með mjólkurfötu og smjörsköku
og rétti að Álft, en hún tók vel við hvoru tveggja. Þegar Álft hafði
lokið mjólkinni og smjörinu, sagði kerling: „Þar er nú hrossið, og vona
ég, að hún sé mannbær. Ég hygg, að hún muni ekki reynast þróttlaus, og
óska og, að þú njótir hennar bæði vel og lengi." Þorleifur þakkaði
kerlingu fyrir greiðann með mörgum fögrum orðum, en ekki er þess getið,
að hann borgaði Álft í það skipti. Hann kvaddi nú kerlingu og hélt til
Norðurlands sem leiðir lágu; hvataði hann ferðinni sem mest og reið
dagfari og náttfari, þar til er hann kom í Skagafjörð.</p>
 <p> Þorleifur sótti svo að, að verið var að drekka kaupöl Ingibjargar
og manns þess, er hún skyldi giftast, á Hólum. Þorleifur reið þangað.
Hann gekk í stofuna, þar sem boðið var inni, og að mannsefni
Ingibjargar, þar sem hann var við hlið henni; þreif Þorleifur í öxl
honum, kippti honum upp af bekknum, settist þar niður og sagði: „Þetta
er sæti mitt, en ekki þitt, karl minn." Boðsmenn urðu hissa, er
Þorleifi vatt þar inn, því að enginn hafði átt von á honum, en það varð
úr, að hann fékk Ingibjargar. Maður sá, er hafði verið kominn svo nærri
því að fá Ingibjargar, fékk skólapilt þann, er Loftur hét og kallaður
Galdra-Loftur, til þess að ráða Þorleifi bana, og gerði Loftur honum
ýmsar glettur, en Þorleif sakaði það ekki að neinu.</p> <p> Eftir það
er Þorleifur fékk Ingibjargar, varð hann dómkirkjuprestur að Hólum.
Urðu ýmsar greinir með honum og Steini biskupi, því að prestur fór ekki
að því, þó að biskup ætti í hlut, ef svo bar undir. Einu sinni gengu
þeir um nýslegnar og nýrakaðar engjar á staðnum. Biskupi þótti illa um
gengið, og varð honum að orði:</p> <blockquote>„Illa -rakað og illa slegið." <br> Þá svaraði Þorleifur: <br> „Illa launað og illa þegið." <br> Ekki töluðu þeir fleira í það sinn.</blockquote>  <p>Biskup
var vanur að spyrja skólapiltar út úr ræðum séra Þorleifs, og þótti
þeim það leitt. Sunnudagsmorgun einn komu þeir að máli við prest og
báðu hann að hafa einhver ráð til þess, að þeir yrðu ekki spurðir út úr
ræðunni um daginn. Prestur tók því ekki fjarri. Nú var gengið til
kirkju, og segir ekki af messugjörðinni, fyrr en séra Þorleifur kemur
upp í stólinn. Hann hafði allt annan framburð í þetta skipti en hann
var vanur, því að ýmist hafði hann svo lágt, að varla heyrðist til
hans, eða hann brýndi raustina, svo að undir tók í allri kirkjunni.
Þetta gekk alla ræðuna, og þótti mönnum háttalag prests allkynlegt.
Eftir messu ætlaði biskup að fara að rekja garnirnar úr skólapiltunum,
eins og vant var, en þeir svöruðu allir í einu hljóði, að þeir hefðu
ekkert skilið í ræðunni, og kváðust því engu geta svarað út úr henni.
Biskup sagði, að þessa væri von, því að hann hefði sjálfur ekkert
botnað i prédikuninni. Að svo mæltu sneri hann sér að presti og sagði:
„Hafið þér bölvaða skömm fyrir ræðuna i dag, séra Þorleifur." „Hafið
þér svo þegið, helvítið greyið," svaraði prestur. Ekki er þess getið,
að þeir biskup hafi skipst fleiri orðum á í þetta skipti, en síðan er:
Hafðu svo þegið o.s.frv. haft að máltæki.</p> <p> Ingibjörg hét systir
séra Þorleifs. Hún giftist og bjó i Húnavatnssýslu, en ekki er þess
getið, hvað maður hennar hét. Eitt sinn var harðæri mikið og mikil
umferð af fátæku fólki. Frétti séra Þorleifur, að systir hans vildi
gera mörgum fátækum mönnum gott, en fékk ekki ráðið því fyrir bónda
sínum. Presti líkaði þetta illa, og vildi hann verða þess vísari, hvort
fregn þessi væri sönn eða login. Hann bjó því ferð sína þangað, er
systir hans bjó, og hafði með sér fylgdarmenn; segir ekki af ferðum
hans fyrr en hann kom allnærri heimili Ingibjargar. Þá var liðið á dag,
og lét séra Þorleifur tjalda, því að hann kvaðst vilja hafa þar
náttstað; sendi hann því næst mann til mágs síns með þeim boðum, að
hann skyldi búast við komu sinni að morgni. Sjálfur bjó hann sig í
tötra og torkenndi sig sem mest og stumraði svo um kvöldið heim að bæ
systur sinnar; bað hann þar gistingar og fékk hana, en fremur var honum
tekið þurrlega. Fólkið svaf lengi i rökkrinu, en þegar kveikt hafði
verið, kom húsbóndi með plögg og bað gestinn að þæfa; leið svo til
vökuloka, og voru gestinum þá bornar flautir í litlum aski. Þegar fara
átti að hátta, kom húsbóndi að líta á þófið, og hafði það þá ekki
gengið; brást húsbóndi reiður við og sló gestinn með plöggunum; kvað
hann slíkan letingja ekki hýsandi. Þegar fólk var kornið í svefn, kom
stúlka til gestsins, færði honum mat og sagði: „Þetta bað húsmóðir mín
mig að færa þér." Hann bað hana að skila þakklæti til konunnar og gerði
það við matinn, er honum sýndist. Um morguninn fór séra Þorleifur á
fætur í bíti á undan heimamönnum; fór hann nú til manna sinna og
kastaði stafkarlsgervinu. Því næst hélt hann heim til mágs síns með
fylgdarmönnum sínum. Bóndi gekk út á móti presti, fagnaði honum vel og
bað hann velkominn; sló hann upp veislu á móti séra Þorleifi og veitti
allkappsamlega; var bóndi hinn kátasti. Þá sagði prestur: „Mikill munur
er á þessum veitingum og þeim, sem og fékk hér í gærkvöldi." Bóndi
spyr, hvort hann hafi komið þar fyrr. Prestur játaði því og kvaðst vera
förukarl sá, er hefði gist þar um nóttina og hann hefði barið. „Er það
nú erindi mitt að taka systur mína frá þér, því að ég get ekki þolað,
að hún sé gift slíkum nirfli og svíðingi sem þú ert." Bónda varð mjög
hverft við, er hann heyrði þessi tíðindi. Hann bað séra Þorleif vægðar,
en um fram allt að taka ekki frá sér konuna, því að það félli sér
þyngst. Séra Þorleifur svaraði: „Ef þú vilt heita því að láta hana
sjálfráða héðan af að gjöra svo mikið gott sem hún vill og efni ykkar
leyfa, þá skal ég láta kyrrt liggja.“ Varð bóndi að heita öllu fögru,
og það efndi hann og var mjög eftirlátur konu sinni eftir þetta.</p>  </body></html>