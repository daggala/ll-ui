<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Sturla Sighvatsson var fæddur 1199. Hann var sonur Sighvatar Sturlusonar og Halldóru Tumadóttur, sem var systir Kolbeins Tumasonar, skálds og goða á Víðimýri. Hann var því Sturlungi í föðurætt og Ásbirningur í móðurætt. Sighvatur og Halldóra bjuggu á Miklabæ á unglingsárum Sturlu. Árið 1223 kvæntist Sturla Sólveigu Sæmundardóttur frá Odda á Rangárvöllum og bjuggu þau á Sauðafelli í Dölum. Þeir feðgar, Sighvatur og Sturla, áttu í deilum við Guðmund Arason Hólabiskup og veturinn 1222 drápu biskupsmenn bróður Sturlu sem Tumi hét, kallaður eldri, til aðgreiningar frá bróður sínum Tuma yngri. Þeir feðgar og Guðmundur biskup sættust og var Sturla skikkaður til að ganga á fund páfans í Róm til að gera yfirbót á illverkum sínum við biskup. Sturla gekk suður 1233 og var leiddur fáklæddur milli höfuðkirkna og hýddur og undraðist fólk yfir meðferðinni á þessum fríða manni sem „var svo hörmulega leikinn og máttu eigi vatni halda bæði konur og karlar“, segir Sturlunga. Á heimleiðinni kom Sturla við í Noregi og gerðist maður Hákonar konungs og tók að sér að koma Íslandi undir veldi hans. Honum tókst að bola Snorra Sturlusyni, föðurbróður sínum, úr landi og leggja veldi hans undir sig og ætlaði næst að ná völdum af Gissuri Þorvaldssyni, foringja Haukdæla. Það tókst ekki því Gissur gerði bandalag við Kolbein unga, foringja Ásbirninga. Sturla hélt þá í Skagafjörð ásamt föður sínum til að sigra Kolbein og mættu þeir herjum Kolbeins og  Gissurar í Örlygsstaðabardaga 1238. Þar féll Sturla.</p>
</div>

</body>
</html>