<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Þorbjörn Öngull gerði aðra tilraun til að ræða við Gretti, og tók nú með sér fóstru sína. Grettir tók sem áður, lítið mark á þeim, og kastaði grjóti í bátinn. Fór svo að gamla konan lærbrotnaði, og við það sneru þau við og fóru í land. Gerðu bændur mikið grín að Þorbirni fyrir þessar árangurlitlu ferðir í Drangey. Fóstran jafnaði sig, og vildi hefna sín. Hún fór niður að sjó, fann rótarbút, risti í hann rúnir og fór með galdraþulu.</p>
<p>Tveimur dögum síðar gengu Illugi og Grettir um fjörurnar í Drangey að leita að eldivið. Sá Illugi rótina og vildi taka hana með upp og nota sem eldivið. Grettir vildi ekkert með hana hafa og sagði hana frá illum vera send. Daginn eftir rekast þeir aftur á rótina, enn nær stiganum upp í eyjuna. Grettir vildi enn ekkert með hana hafa og ýtti henni út í sjó. Næsta dag gerir mikið hvassviðri og rigning, og var Glaumur þá sendur eftir eldivið. Rétt við stigann finnur Glaumur rótina og fer með hana upp. Segir svo við Gretti að hann hafi fundið mikinn eldivið, og nú sé komið að Gretti að höggva í eldinn. Grettir verður reiður, og henti öxinni til rótarinnar, en um leið og öxin kemur við rótina, dettur hún flöt og spýtist til baka í fótinn á Gretti rétt fyrir ofan hné svo að Grettir fékk stórt sár alveg inn í bein.</p>
<p>Grettir verður mjög reiður við Glaum, nú hafði hann slökkt eldinn, slasað hann og ef hann valdi næsta slysi yrði það án efa dauði þeirra allra. Sárið á læri Grettis var blátt, bólgið og heitt, og gat hann lítið sem ekkert sofið fyrir því. Vissi hann að um væri að kenna göldrum fóstrunar, og að það væri hefnd fyrir steininn sem hann henti.</p>
<p>Grettir bað Glaum um að passa stigann hvern dag, og draga hann upp á nóttunni því Þorbjörn Öngull myndi án efa koma fljótlega. Var Glaumur rekinn út í öllum veðrum að passa stigann, en á meðan versnaði Gretti, það gróf orðið í öllum fætinum og hann varð nærri dauða en lífi. </p>
<p>Einn daginn þegar Glaumur kemur að stiganum verður hann skyndilega svo syfjaður að hann sefur allan daginn. </p>
<p>Þennan sama dag fór Þorbjörn Öngull eftir ráðum fóstru sinnar, og hélt út í Drangey með hóp manna. Stiginn er niðri svo það er greið leið fyrir hópinn upp í eyjuna, þar sem bardagi mikill hefst. Illugi náði að drepa þrjá og verjast lengi. Grettir drap tvo, en leið svo út af vegna fótameinsins, og var þá drepinn. Þorbjörn öngull hjó höfuð Grettis af, og fór með það í Viðvík og innheimti fé sem hafði verið til höfuðs Gretti. Glaumur hins vegar svaf af sér megnið af bardaganum, og tóku mennirnir hann með sér í land.</p>
<p>Frændur bræðranna sóttu bein þeirra, og voru þeir grafnir að Reykjum. Höfuð Grettis hitti aldrei aftur búkinn, en höfuðið var grafið að Bjargi, þar sem hann bjó í æsku.</p>
</div>
</body>
</html>