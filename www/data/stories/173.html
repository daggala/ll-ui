<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Reynistaður hét áður Staður í Reyninesi og var höfðingjasetur frá landnámi. Á fyrri hluta 10. aldar bjuggu þar landkönnuðurnir Þorfinnur karlsefni Þórðarson og Guðríður Þorbjarnardóttir, eftir að þau komu heim frá Vínlandi í Norður-Ameríku. Á 13. öld var Reynistaður eitt af höfuðbólum Ásbirninga. Guðmundur góði Arason var prestur þar árið 1198. Frá Reynistað fór hann í Víðimýri til Kolbeins Tumasonar og var þar þangað til hann varð biskup 1203. Brandur Kolbeinsson tók við búinu á Reynistað af föður sínum. Hann var felldur í Haugsnesbardaga 1246. Páll bróðir Brands tók þá við búinu á Stað en Jórunn Kálfsdóttir, ekkja Brands, flutti að Hafsteinsstöðum. Árið 1259 seldi Páll Gissuri Þorvaldssyni ættaróðalið og Reynistaður varð jarlssetur. Gissur dó árið 1268 en hafði gefið staðinn til nunnuklausturs áður. Klaustrið var stofnað 1295 og var lagt niður 1552. Sagt er að Gissur jarl sé grafinn undir gólfi kirkjunnar. </p>
</div>


</body>
</html>