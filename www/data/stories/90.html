<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Sigurður prestson og bræður hans</title></head><body>  <p>Á
prestsgarði einum í Húnavatnssýslu var prestur einn fyrir löngu síðan
sem átti á sonu er svo hétu: Jón og Ásmundur og Sigurður - og var hann
þeirra nokkru yngstur. Allir voru þeir bræður vel viti bornir og
gjörvuglegir að sjá og þókti mönnum sem Sigurður væri þeirra mestur
maður. En lítið hafði hann ástríki föður síns, en móðir hans hafði hann
kæran. Snemma vóru þeir bræður Jón og Ásmundur settir til mennta og
tóku þeir sæmilegum framförum i lærdómi sínum, en Sigurður hafði mest
þann starfa sem til þurfa búsins heyrði og var hann með lítilli iðn
látinn stunda bókmenntir, og hafði hann það mest er móðir hans gat
undirvísað honum og iðkaði hann það í frístundum sínum og tók
undrunarlegum framförum. Síðan þegar þeir bræður höfðu aldur til vóru
þeir settir Í Hólaskóla bræður Jón og Ásmundur. Fór svo fram um þrjá
vetur að þeir vóru í skóla í góðum metum, en heima vóru þeir á sumrum.
En fjórða haustið þegar þeir ætluðu í skóla bað Sigurður óaflátanlega
að lofa sér með þeim í skólann. Tók bæði faðir hans og bræður því
heldur seinlega, en með fylgi móður hans varð það afráðið að hann
skyldi fara. Vóru þeir þá allir búnir sem bezt að heiman og fenginn
maður til fylgdar sem Jón var að nafni. </p> <p> Svo þegar sá dagur
kom er þeir skyldu að heiman fara bjuggust þeir á stað, kvöddu því næst
foreldra sína og fóru svo leiðar sinnar og náðu um kvöldið upp í
Svartárdalinn og gistu þar um nóttina. En um morguninn vóru þeir snemma
á fótum og bjuggust að fara yfir skarðið; var veður þykkt og spáði
fylgdarmaður illu veðri. En þeir bræður Jón og Ásmundur héldu valla
mundi gjöra það veður að ekki yrði hraustum mönnum fært. „Endast mun ég
á við ykkur,“ mælti þá Jón, „og þori ég að fara.“ Fóru þeir leiðar
sinnar. Létu þeir bræður vel yfir sér og riðu þeir undan og mikinn upp
dalinn og austur á skarðið, en Jón og Sigurður fóru síðar. Dimmdi þá
veðrið og gjörði regn og því næst hríð, hið mesta kafald. En er veðrið
versnaði fór smám saman að hægja ferðina á bræðrum og biðu þá lagsmanna
sinna og vildu þá ekki fara lengur á undan og vildu jafnvel snúa aftur.
Kvað þá fylgdarmaður að ekki hefði farið fjarri getu sinni um veðrið og
líka dugnað þeirra. „En ekki tjáir nú aftur að snúa og náið þið seint
til Hóla annað kveld ef nú skal aftur snúa,“ mælti hann, „og skal ég
fara fyrir um stund.“ Fór hann þá fram hjá og svo undan lengi um
daginn, en alltaf versnaði veðrið og gjörði hið mesta fjörráðsveður.
Láðist þá Jón að fara undan og kvaðst ei lengur vilja ráða ferðinni.
Bauðst þá Sigurður til að fara fyrir. Vildu þá bræður hans setjast að,
því þeim tók þá mjög að kólna svo þeir gátu ekki gengið og sem naumast
setið á hestunum. En þeir Jón og Sigurður héldu þar mundi daufleg
næturgisting og báðu þá herða sig að halda fram ferðinni. Fór svo
Sigurður undan það sem eftir var af skarðinu, Vatnsskarði. En þegar
halla fór ofan í sveitina var snjódýpið minna; hafði þar verið
vatnsveður meira. Tóku þeir bræður þá ekki að geta setið á hestum sínum
og ekki gátu þeir heldur gengið, og var þá ekki gott til ráða. Tóku
þeir það þá ráða að reka hestana og gengu svo sinn með hverjum bræðra
og studdu þá við á hestunum; komust þeir svo til byggða. Hafði verið
regn í byggðinni um daginn svo snjólaust var niðri í Skagafirðinum.
Tóku þeir Sigurður þá bræður af hestunum og leiddu þá sér við hönd.
Komu þeir þá brátt að kotbæ einum og stóð bóndi úti; heilsaði hann þeim
vinsamlega og spurði hvernin þeim hefði þókt veðrið um daginn. Þeir
kváðu fært hafa verið, en þó í harðara lagi. Spurði bóndi þá hvert þeir
vildu ekki gista hjá sér, þeim mundi þó vera mál að fá sér hvíld.
Sigurður kvaðst, taka til þakka vegna bræðra sinna því þeir væru orðnir
lúnir; gátu þeir þá sem naumast staðið. Lét þá bóndi hirða hesta
þeirra, en fylgi þeim sjálfur inn í skála; var þar fyrir ungfrú
forkunnar fögur með blá augu og mikið hár, og svo bjart og fagurt
glansandi sem sól skini á hvítagull. Sagði bóndi henni fyrir að hjúkra
gestum; setti hún þá staup á borð og hressti þá á hinu bezta víni. Vóru
þá dregin af þeim vosklæði og fengin önnur þur. Síðan var matur á borð
borinn og borðuðu þeir Jón og Sigurður, en hinir bræður höfðu litla
matarlyst; vóru þeim þá búnar rekkjur og tóku þeir á sig náðir. En þeir
Sigurður sátu og ræddu við bónda og hina fögru bóndadóttur og var ekki
fjarri að þau Sigurður renndu augum saman. Síðan bjó hún þeim hinar
beztu rekkjur og sváfu þeir vel um nóttina. </p> <p> Um morguninn vóru
þeir allir snemma á fótum; vóru þá bræður búnir að sofa úr sér lúann;
var þá gott veður. Síðan er þeir vóru klæddir var þeim borinn góður
morgunverður. Bjuggust þeir þá með hraða, því til Hóla skyldi um
kvöldið. Gaf bóndadóttir þeim ríflega reisustaupið og Sigurði máske
tvö. Kyssti hann hina hárabjörtu og bláeygu bóndadóttir. Síðan sneru
þeir á leið fram lengra; kom þá bóndi þar á góðum hesti og bauð þeim
föruneyti sitt og sagði sér kunnug vöð flest á vötnunum, „en hætt við
þau hafi vaxið í gær í illviðrinu,“ mælti hann, „og eru þau oft illfær
eftir þessi eður þvílík illviðri.“ Varð Sigurður glaður við þetta boð
bónda og sagði hann velkominn til samferðar; héldu þeir svo leið sína.
Vóru þeir nú glaðir og riðu frískan og þókti þeim gaman að hleypa
gæðingunum spretti á rennsléttum vatnabökkunum og yfir Hólminn um
daginn, og þó Héraðsvötnin væri nokkuð mikil hafði bóndi vöðin góð á
þeim. Alla tíð fóru þeir á eftir Sigurður og bóndi, sem var roskinn
maður, og töluðu sín á milli um marga hluti svo hinir heyrðu ekki, og
fann Sigurður að hann var hinn mesti fræðimaður og þókti honum gott að
tala við hann. En þegar þeir áttu stutt eftir heim á staðinn kvaðst
bóndi mundi aftur hverfa; Stigu þeir þá af hestum sínum; vóru þá hinir
undan riðnir. Bað þá bóndi Sigurð að koma til sín þegar hann færi úr
skóla, og lofaði hann því, og hefðu sumir kunnað að segja að hann gerði
það eins fyrir sjálfan sig. Líka sagðist bóndi mundi finna hann um
veturinn - „því ég er vanur,“ mælti hann, „að fara út á Strönd á vetrum
að afla mér fiskifangs og þá er ég vanur að koma við á staðnum.
Sigurður bað hann svo gjöra og spurði hvað marga hesta hann mundi hafa
í taumi. Karl sagðist hafa vilja fjóra. Skildu þeir þá með vináttu og
náði Sigurður bræðrum sínum í því þeir riðu heim á staðinn. Vóru þeir á
réttum tíma teknir í skólann og féll meistaranum brátt vel við Sigurð
og gekk honum vel og fljótt að læra; leið svo fram á veturinn.</p> <p>
Svo um veturinn kom bóndi og ætlaði að fá sér skreið. Var þá Sigurður
búinn að búa sig undir að fagna karli; hafði hann vel til í staupinu og
var búinn að útvega skreiðina svo bóndi þurfti ekki lengra, heldur
dvaldi hann þar um nokkra daga sér til gamans og skrafaði hann enn
margt við Sigurð. Svo þegar bóndi hafði dvalið þar sem honum líkaði
hélt hann heimleiðis og bað vel fyrir Sigurði, því hann hafði tekið svo
vel af honum ómakið og verið svo vel farinn að víninu. </p> <p> Nú
kemur það næst til sögunnar að galdramaður einn var þar á staðnum.
Höfðu þeir bræður Ásmundur og Jón oft verið að biðja hann að kenna sér
galdur, en hann hafði aldrei tekið því og sagt þeir væri valla þeir
menn að þeir væri færir um að læra þess háttar fræði, „því það er
bezt," mælti hann, „að þeir menn er slíkt læra séu bæði kallmenni og
hugrakkir." Nú héldu þeir á hinu sama að finna kallinn og biðja hann
kenna sér galdurinn og var nú Sigurður altíð með þeim, en hann sagði
hið sama. En eitt kveld var það að þeir vóru allir bræður hjá gamla
manninum. Segir hann þeim þá að nú skuli hann reyna hvert þeir séu
færir til að læra galdur; þeir vilja það gjarnan. „Skuluð þið fara út i
kirkjugarð," mælti hann, „og munuð þið sjá pilt liggja þar á leiði og
skuluð þið færa mér af honum skóinn, og ef þið getið þetta skal ég
kenna ykkur galdurinn." Þeir héldu það mundi lítil mannraun. Gekk þá
karlinn í næsta herbergi, en Jón fór út því hann fór fyrst - og var úti
niðmyrkur; samt fer Jón út í kirkjugarðinn. Sér hann. þá hvar dólgur
mikill liggur á leiði einu ærið draugslegur; sýndist honum hann vera í
mannsmynd eins og í grárri úlpu og glóðaraugu svo herfileg að valla
mátti móti sjá; gaut hann þeim á ýmsar hliðar næsta voveiflega, og
allur var hann hið feiknlegasta ferlíki á að sjá og ískraði í honum.
Þar með lá hann næsta ókyr svo sem hann þá og þegar ætlaði að stökkva á
fætur. Varð þá Jón svo hræddur að hann hljóp sem snarast heim í bæinn.
Kom þá kall þar og spyr hvert hann færi sér skóinn. Hinn kvað það
fjarri að hann hefði vogað að fást við slíkan fjanda. „Þetta grunaði
mig," mælti karl, „og ekki kenni ég þér galdur því það er þó lítilræði
að sækja skóinn hjá því að læra galdur.“ Síðan fór Ásmundur og ætlaði
að sækja skóinn og er þar stutt af að segja að fyrir honum fór eins og
bróðir hans, því þegar karlinn fór að hrærast á leiðinn varð hann
lafhræddur og hljóp inn og afsagði karlinn honum líka að kenna honum
nokkuð. </p> <p> Nú var Sigurður eftir og hugði nú að finna kallinn á
leiðinu og nú fer hann út og sér þá hvar gráa ferlíkið liggur og er nú
sem ljótastur og lét sem verst. Gekk þá Sigurður að honum og tekur til
fótsins; brýzt hann þá um á hæl og hnakka, en Siggi sleppti ekki,
heldur rak hann hnefann á hrygginn á kauða og spyr hann hvert hann ætli
ekki að vera kyr. Sleit svo Sigurður af honum skóinn og færði karli.
Sagði þá karl að honum skyldi hann kenna hvað hann vildi, „og var ég
heppinn," mælti hann, „að þú drapst mig ekki með því heljarhöggi sem þú
barðir mig, því ég var sá sem á leiðinn lá og hef ekki orðið fyrir
þvílíku karlmenni sem þú ert, og ert þú vel hæfur til að læra hvað sem
til er." Síðan undirvísaði hann Sigurði í því er hann vildi, og léði
honum svo kver til að hafa hjá sér svo hann gæti iðkað þessa kúnst
þegar hann hefði frítíma. Svo er ekki getið fleira yrði til tíðinda um
veturinn.</p> <p> En um vorið þegar þeir fóru úr skólanum var Sigurður
ekki nema einu sæti neðar en bræður hans; svo hafði honum gengið vel
lærdómurinn. Fóru þeir svo heim um vorið og gistu hjá sama bónda og um
haustið. En er Sigurður sagði honum hvað vel sér hefði í gengið að læra
sagðist bóndi hafa svo séð til með honum að honum gengi svona vel. Svo
er engin sögn af [þeim bræðrum þau ár sem þeir voru í skóla nema að
Sigurður gisti altíð þegar hann fór í skóla hjá bóndanum vin sínum og
ungfrúnni hinni fögru. Síðan þegar þeir vóru útlærðir fóru þeir Jón og
Ásmundur bræður heim til föður síns, en Sigurður settist að hjá vin
sínum til að æfa sig í galdralistinni, því bóndi var hinn mesti
kunnáttumaður og kenndi hann Sigurði þar til hann var orðinn hinn
færasti galdramaður.</p>   <p> En áður Sigurður færi heim sagði bóndi
honum að bræður hans hefðu svo mikla öfund á honum að þeir hefðu í huga
að svíkja hann, „og ætla þeir,“ mælti bóndi, „að byrla þér eitur í mat
á gamlaárskvöld og fyrir þessa illsku þeirra ætla ég að senda þeim
draug til að fyrirkoma þeim þá sömu nótt og láta illsku þeirra þannig
koma þeim sjálfum í koll, en viljir þú hjálpa þeim þá máttu það, en það
segi ég þér að magna ætla ég drauginn sem mest verður“. Síðan þar á
eftir bjóst Sigurður heim. Líður svo tíðin fram að nýárinu, en á
gamlaárskvöldið varaðist Sigurður að smakka nokkuð af mat. En þegar
leið fram á kvöldið passaði Sigurður að vera hjá bræðrum sínum. Og
þegar leið fram á nóttina fór þá að syfja og verða svo afllausir að
þeir gátu valla verið á ferli. Fóru þá að heyrast úti dunur heldur
hroðalegar; lögðust þá bræður sofandi út af upp í rúm, en Sigurður
settist fyrir framan þá. Var þá stutt þess að bíða að maður korn inn í
húsið sem þeir vóru í; gekk hann inn að Sigurði. Sigurður spyr hann
hvað hann ætli. Hann segist ætla að finna bræður hans og biður Sigurð
að fara frá sér. Sigurður segist ætla að biðja hann að gjöra lítið
atvik fyrst fyrir sig, „sem er það,“ mælti hann, „að þú skalt fara
suður í Indíaland og sækja þangað hundrað gullpeninga sem þar eru
fólgnir á einum stað undir hellu og færa mér þá, en ef þú sér bræður
mína hér þegar þú kemur aftur máttu gjöra við þá hvað þér gott þykir.“
Hvarf þá draugsi og var heldur ófrýnn, en Sigurður vakti bræður sína og
segir þeim frá sendingunni og hinu að hann viti að þeir hafi ætlað að
svíkja hann, „og megið þér nú ráða um tvo kosti, annar er sá að þið
bíðið eftir draugnum og takið móti honum, annar er sá að þið látið mig
ráða öllum kostum okkar í millum“. Kusu þeir heldur hann réði. Sagði
hann þá að það væri gjörð sin að þeir skyldu fara strax í burtu, „og
skuluð þið búa ykkur til ferðar strax í nótt með svo miklum hraða
austur í land og flýta svo ferð ykkar að þið séuð komnir yfir þrjú
stórvötn áður tvær sólir eru af himni og koma hingað aldrei meðan þið
lifið, og skal faðir okkar greiða arf ykkar í peningum nú þegar, og er
þó hóti betur gjört við ykkur en skyldi." Þorðu bræður þá ekki annað en
láta sér þetta lynda og bjuggu sig í snatri, en faðir þeirra reiknaði
út arfinn og greiddi sonum sínum, og þó hann hefði ekki nógu peninga
fyrirliggjandi sendi hann til kunningja sinna og fékk að láni það sem
til vantaði og var þetta allt með svo miklum flýtir að bræður vóru
ferðbúnir fyrir dag og höfðu þeir til reiður tvo eða þrjá gæðinga hver
og komust farsællega svo langt sem þeim líkaði fyrir þriðju sól. Og í
þeirri sveit sem þeir settust að giftust þeir og þóktu hinir gildustu
menn.</p> <p> En af Sigurði er það að segja að hann passaði að vera til
taks þegar sendisveinn hans kæmi aftur, og beið hans í sama stað og
þeir vóru á gamlárskvöld. Kom þá draugsi þar og var heldur mæðulegur í
bragði; samt kastaði hann peningunum til Sigurðar, spurði eftir bræðrum
hans. „Ekki eru þeir nú hér," mælti Sigurður. Sannaði þá draugur það að
hann sæi þá ekki og sagði það mundi nú líka gilda einu, „því ég er nú,“
mælti hann „ekki orðinn til mikils fær, því þessi sendiför var hin
mesta forsending því peningana vörðu átján djöflar hver öðrum verri
viðureignar, og þurfti ég mig allan fram að leggja áður en ég gæti
yfirbugað þá og er ég nú nær því að þrotum kominn.“ „Viltu þá ekki,"
mælti Sigurður, „fara til hvíldar þinnar aftur og setjast að og skipta
þér ekki af bræðrum mínum?" Hélt draugsi þá sér væri það næst úr því
hann væri til lítils fær. Sagði Sigurður honum þá að fara þangað sem
hann hefði verið tekinn og setjast að. Hvarf hann þá og sást aldrei
síðan.</p> <p> Sat nú Sigurður í góðum metum hjá föður sínum; fór þá
karli að þykja meira varið í hann en fyrri. Var Sigurður þá á þeim
missirum vígður til prests. Líka giftist hann á þeim tímum dóttur vinar
síns hinni andlitshreinu og hárprúðu. Var hann svo hjá föður sínum
meðan karl lifði og tók síðan við staðnum eftir hann og gjörðist hinn
mesti klerkur.</p>   
<p> Einhverju sinni þegar þeir fundust Sigurður og vinur hans og
skröfuðu margt sem þeir vóru vanir, sagðist bóndi þá ætla að biðja hann
bónar, „og er það svo lagað, svo sem þér er ljóst, að hver sá maður sem
við galdur fæst hefur sér þénara eður draug sem hann hefur til
sendiferða m. fl. en þeim sem nokkuð hirðir um sáluhjálp sína liggur
mikið á því að vera búinn að koma draugsa fyrir áður en dauðinn kallar
og segir: „Vopnin leggðu af, dári,“ en það er ekki altíð svo létt að
koma þessum köllum fyrir þegar þeir eru búnir að þjóna manni svo lengi
og er það ekki hægt með öðru móti en að senda þá forsending eða setja
einhverja þá þraut fyrir þá sem þeim er ómögulegt að framkvæma. Hafa og
sumir komið þeim svoleiðis fyrir að hafi þeir átt vin sem þeir hafa
trúað hafa þeir beðið hann að setja djöfsa niður og sagt þeim fyrir
hvernin skyldi taka móti draugsa og sent hann svo á tilteknum tíma.
Hefur þá sá sem hann er sendur narrað hann annaðhvort i fjöðurstaf eða
glas, sem hvort tveggja heldur öndum, og vafið síðan í líknarskæni og
þannig kornið þeim fyrir. Nú er svona lagað fyrir mér að ég hef lengi
haft einn slíkan þénara til útréttinga minna sem er mjög magnaður. En
af því nú sigur á seinni hluta ævi minnar og veit ég vel hvað langt ég
á eftir ólifað, og eru það fimmtán ár, þá er það bón mín að þú komir
þessum þénara mínum fyrir, og skal ég nú segja þér hvernin bezt er og
hvernin þú skalt fara að því, og er það þannig: þegar mér þykir tími
kominn til að gjöra þetta gjöri ég þér það vitanlegt hvenær ég sendi
þér drauginn; þarftu þá ekki annað en sitja í rúmi þínu og hlaða
kringum þig guðsorðabókum, en búa þig út með að hafa hjá þér
kristallsglas eða fjöðurstaf og skæni; bezt er kapalskæni. Nú þegar
draugsi kemur að svona umbúnu kemst hann ekki að þér yfir bækurnar.
Spyr þú hann þá hvað hann vilji og þá mun hann segjast eiga að drepa
þig; skaltu þá biðja hann gjöra bón þína áður, sem sé að fara ofan í
glasið að tarna, og seilist þú þá til hans með glasið og þá fer hann
ofan í það, því slíku geta draugar ekki mótsagt. En þú bregður skæninu
með flýtir ofan yfir það og utan um það, krossar það svo utan og geymir
í vasa þínum þangað til næst að lík er jarðað, og þegar líkkistan er
komin í gröfina þá kastar þú glasinu í gröfina um leið og þú kastar
moldarrekunum á kistuna. Þetta er nú sú rétta og áreiðilegasta aðferð
að setja niður drauga, svo hvernin sem á þeim stendur." Lofaði þá
Sigurður karli að hann skyldi gjöra þessa bón hans og hefur víst enft
það þó þess sé hér ekki framar getið.</p>
 <p> Sigurður prestur varð gamall maður og þókti hinn vænsti maður og
bezti prestur. Fóru þá skrif milli þeirra bræðra og var þá vinátta
þeirra allgóð. En þó Sigurður væri hinn mesti og merkasti galdramaður á
sinni tíð brúkaði hann kunnáttu sína engum til skaða, heldur miklu
fremur öðrum til gagns. Því þegar hann með kunnáttu sinni vissi að
einhver galdramaður ætlaði að gjöra illt með kúnst sinni, drepa menn
eða þvíumlíkt, svo sem mjög tíðkaðist á þeim dögum, var þá oft að hann
sneri aftur sendingum þeirra og lét það illa koma niður á sjálfum þeim.
Fór hann stundum á gandreið, því hann reið gandi hvert er hann vildi,
þangað sem hann vissi sendinga eða drauga var von, og var þar staddur
eins og annar gestur og sneri svo til baka því er sent var. Varð hann
af þessu kunnugur um allt land og báðu honum margir góðs, en aðrir vóru
hræddir við hann því engum tjáði við hann illu að etja, og lögðust
mikið af illgjörðir af göldrum á hans tíð því enginn vildi verða fyrir
að Sigurður sneri sendingum sínum til baka. Deyði Sigurður svo loks í
góðri elli og kunnum vér ekki þessa sögu lengri.</p>  </body></html>