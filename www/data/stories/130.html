<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Bakkabræður: Húsbyggingin</title></head><body>  <p>Einu
sinni fóru Bakkabræður að byggja sér húskofa. Er ekki annars getið en
allt gengi vel með tóftina. En nú átti að fara að refta; er þá ásinn
rafta fyrstur. Nú taka þeir ásinn og fara með hann að dyrunum, láta
hann þversum fyrir dyrnar og ætla hönum þar inn að ganga; reyna þeir á
alla vega að koma honum inn um dyrnar, en það gengur ekki, hvört sem
þeir svo reyna þversum, í skakkhorn eða reisa ásinn upp, en aldrei kom
þeim til hugar að bera endann að dyrunum. Loks kemur til þeirra maður
og spur hvað þeir séu að gera. Þeir segjast vera ráðalausir með að koma
húsásnum inn. Hann býðst til að hjálpa þeim fyrir kaup; þeir ganga að
því. Tekur hann þá ásinn og leggur á stafna eins og venja er til.</p>  <p>
Nú gengur þeim vel að refta húsið og þekja, en þá er sá ókostur við að
koldimmt er í húsinu. Þetta þókti þeim slæmt og vissu ekki hvörnig úr
skyldi ráða. Þá segir einn þeirra: „Eiríkur Þorsteinn, Gísli, Jón, ég
sé ráð við þessu: sækjum okkur sorptrog heim og berum myrkrið út og
sólskinið inn í staðinn.“ Gera þeir nú svo; gekk svo lengi dags að
ekkert birti í húsinu. Kom þar .þá maður og spurði hvað þeir væru að
gera; þeir segja hönum eins og var. Bauðst hann þá til .fyrir kaup að
koma birtu inn í húsið; taka þeir því þakksamlega. Sker hann þá glugga
á húsið; kom þá í það nægileg birta.</p> </body></html>