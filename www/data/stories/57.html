<html><head><meta charset="UTF-8"><title>Fiðlu Björn</title></head><body>  <p>Í fyrndinni var maður sá uppi í Skagafirði, er Björn hét, og er sagt hann ætti heima á Daufá. Hann var kallaður Fiðlu-Björn, því að hann lék á fiðlu manna bezt; lagði hann og mikla stund á íþrótt þessa og hafði ofan af fyrir sér með því að fara um sveitir og skemmta mönnum með fiðluslætti. Um þessar mundir var það trú manna, að álfar og ýmsar vættir sæktu þar mjög að, er fiðla var leikin, en englar sæktu að langspilsslætti.</p> <p>	Einu sinni var Björn á ferð í myrkri og þoku með fiðlu sína, og fór svo, að hann villtist og vissi ekki, hvert hann fór. Loksins settist hann fyrir undir steini einum miklum og tók að leika á fiðluna sér til skemmtunar. Þegar hann hafði leikið á fiðluna um hríð, heyrði hann að kveðið var í steininum:</p> <blockquote>Mér verður hússins dæmi, <br> sem í hallri brekku stendur, <br> búið er brátt muni falla, <br> böl í skap er runnið, <br> svigna súlur fornar, <br> en salviður bognar. <br> :,:Svo kveður mann hver, þá morgnar, <br> mæddur í raunum sínum:,:</blockquote> <blockquote>Mér verður skipsins dæmi, <br> sem skorðulaust kúrir <br> eitt við æginn kalda, <br> engan stað fær góðan. <br> Risa bárur brattar <br> í briminu illa þrymur. <br> :,:Svo kveður mann hver, þá morgnar, <br> mæddur í raunum sínum:,:</blockquote> <blockquote>Mér verður fuglsins dæmi, <br> sem fjaðralaus kúrir; <br> skríður hann skjótt að skjóli, <br> skundar veðrum undan, <br> týnir söng og sundi, <br> sína gleðina fellir. <br> :,:Svo kveður mann hver, þá morgnar, <br> mæddur í raunum sínum:,:</blockquote> <blockquote>Mér verður hörpunnar dæmi <br> hennar, er á vegg hvolfir <br> stjórnarlaus og strengja, <br> stillarinn er frá fallinn, <br> fellur á sót og sorti, <br> saknar manns úr ranni. <br> :,:Svo kveður mann hver, þá morgnar, <br> mæddur í raunum sínum:,:</blockquote>    <p>Björn þóttist vita, að huldumaður mundi hafa kveðið kvæðið, og nam það jafnskjótt og það var flutt.</p> <p>	Þegar birti um morguninn, varð Björn þess vísari, að hann var staddur fyrir neðan Reykjavelli í Tungusveit fyrir vestan Reykjafoss, og átti hann allskammt þaðan heim til sín.</p>  </body></html>