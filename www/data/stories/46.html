<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Ormur í Krákugerði</title></head><body>  <p>Ormur
hér maður Steinsson, er bjó í Krákugerði í Norðurárdal í
Skagafjarðarsýslu. Faðir hans reiddi hann til skírnar í lognfönn
mikilli, en svo bar til, að hann þurfti að Iaga reiðtygi sín, og missti
hann þá reifastrangann ofan í fönnina. „Hvað varð af bölvuðum Orminum?"
sagði hann þá, en þá er hann hafði fundið aftur reifastrangann, mælti
hann: „Þú skalt líka heita Ormur," - og það varð. Ormur bjó allan
búskap sinn í Krákugerði og varð maður gamall. Hann var allvel fjáður,
og er erindi þetta um hann í bæjarvísum:</p> <blockquote>Í Krákugerði kulsælt er, <br> kemur þar austanstormur. <br> Samt eru fínir sauðirnir, <br> sem á karlinn Ormur.</blockquote> <p>Ormur
átti tuttugu börn, og er margt manna af honum komið. Svo var Ormur
skyggn, að hann sá fyrir hverja jólanótt, hverjir mundu andast í
Silfrastaðasókn til næstu jólanætur; taldi hann þá upp fyrir kunningjum
sínum, svo að lítið bar á, og brást þetta aldrei. Seinasta árið, sem
Ormur lifði, kvaðst hann hafa séð jólanóttina, hverjir yrðu grafnir í
kirkjugarðinum næsta ár, og þekkti hann þá alla nema einn, ef það væri
þá ekki hann sjálfur, - og það varð.</p> <p> Einn vetur komu tveir menn
að norðan og sögðust vera úr Kræklingahlíð, en ýmist sögðu þeir um
erindi sín. Þeir fóru ofan Blönduhlíð og gistu að Stóru-Ökrum. Aðra
nótt gistu þeir hjá Eiríki bónda í Djúpadal, en voru farnir áður en
fólk kom á fætur. Þaðan fóru þau fram í Dalsdal, tóku nálægt hundraði
sauða, er Eiríkur átti, og ráku þá fram úr Dalsdalsbotni ofan á
Fylsmýrar gegnt Kleifum. Þaðan ráku þeir þá ofan Flesjudal fyrir sunnan
Fremri Kot. Því næst fóru þeir með þá fram fyrir Valagilsá og fram á
landið. Þar bældu þeir sauðina, en gengu yfir til Krákugerðis og beiddu
Orm gistingar. Þeir fengu hana, og grunaði Ormur þá ekki um kvöldið, en
komnir voru gestirnir á burt, áður en dagaði. Ormur vaknaði fyrstur og
saknaði þeirra; kom honum þá til hugar, að næturgestirnir hefðu verið
þjófar, og hugði hann þegar að, hvort þeir hefðu stolið þar nokkru;
saknaði hann þá fjögurra magála úr eldhúsi. Ormur veitti nú gestunum
eftirför, og fylgdi honum fjárhundur góður. Sá hann það til þeirra, að
þeir höfðu rekið saman sauði marga og ætluðu að reka þá norður
Öxnadalsheiði. Ormur náði þeim í heiðarsporðinum. Hann vísaði hundi
sínum fyrir sauðina, og elti hann þá þegar ofan eftir aftur úr höndum
mannanna, en Ormur hljóp að þeim, kallaði þá þjófa og hét að láta elta
þá og grípa þá, ef þeir skiluðu sér ekki aftur magálunum. Ekki þorðu
þeir að ráðast á Orm, enda hafði hann staf mikinn í hendi sér, en
hundurinn kom skjótt aftur, og sagði Ormur svo seinna, að hann hefði
átt alls kostar við þá með tilstyrk hundsins, sem lét mjög grimmlega.
Mennirnir urðu nú mjög hræddir, báðu Orm griða og skiluðu honum aftur
magálunum. Þjófarnir, sem sumir halda að hafi verið útilegumenn, fóru
nú leiðar sinnar, en Ormur rak sauðina ofan að Djúpadal deginum eftir,
og má ætla, að Eiríkur launaði honum vel starfa þennan.</p>  </body></html>