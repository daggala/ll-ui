<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Fjöldi merkilegra minja eru í landi Hóla. Uppi í Hólabyrðu, fyrir ofan staðinn, er sylla sem kallast Gvendarskál. Sagt er að Guðmundur góði hafi gengið þangað reglulega og beðist fyrir við svokallað Altari. Altarisleifar í Gvendarskál og leifar af upphleyptum vegi þangað eru friðlýstar fornminjar. Syllan tekur nafn af Guðmundi. Og það gera fleiri staðir. Gvendarbrunnur er í túninu framan við kirkjuna. Sagt er að Guðmundur góði hafi vígt brunninn og helgað vatnið og er það talið sérlega heilnæmt. Aflangur hóll ofan vegar, norðaustan við kirkjuna, er Slotið. Jón Arason biskup á 16. öld, síðasti kaþólski biskupinn á Hólum, reisti þar varnarvirki fyrir sig og nefndi Hólaslot. Virkislág heitir lægð sem liggur austur-vestur í sunnanverðu Slotinu. Torfbærinn sem stendur á hólnum fyrir ofan skólahúsið var byggður um 1860 og er miðlungsstór bær af þeirri gerð sem kom fram á 19. öld og einkennist af því að burstir, gaflar framhúsanna, snúa fram á hlað en bakhús liggja hornrétt á bæjargöngin. Bærinn er í húsasafni Þjóðminjasafns Íslands. Áður en torfbærinn var reistur voru öll hús staðarins suður af kirkjunni á því svæði þar sem grafið var á þessari öld. Þar í túninu eru leifar fjölda húsa sem stóðu fyrr á öldum og mynduðu þéttbýlt þorp.</p>
</div>

</body>
</html>