<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Galdra Loftur</title></head><body>  <p>Um
þær mundir, sem Galdra Loftur var i Hólaskóla, voru það almæli, að
galdramaður einn væri grafinn í Hólakirkjugarði, er tekið hefði
galdrabókina Gráskinnu í gröf með sér, og væri hún meiri og merkilegri
en hver önnur galdrabók. Loftur hugði fast á að ná bók þessari og fékk
í lið með sér skólabróður sinn einn. Þeir fóru til nótt eina, og sagði
Loftur, að hann ætlaði að vekja upp fulla kirkjuna og vita, hvort sá
kæmi ekki, er hefði Gráskinnu meðferðis, en ef svo tækist til, mundi
hann gera honum aðvart um það með kalli; yrði hann þá að taka í
klukkuna sem skjótast, svo að draugurinn steyptist í jörðu aftur
jafnskjótt og hann hefði náð bókinni. Sagt er, að Loftur veðsetti sig
áður en þessu færi fram, Loftur vakti upp fulla kirkjuna, eins og hann
hafði gert ráð fyrir, en ekki kom sá, er réð fyrir Gráskinnu. <br>
</p>
<p>Aðra nótt fóru þeir félagar til og vöktu menn upp, en það fór á sömu
leið. Loftur sá, að svo búið mátti ekki standa, og endurnýjaði
veðsetningu sína eitt kvöld inni á skólagólfi; trúðu margir
skólasveinar því, að spor þau, er hann stóð þá í, sæjust jafnan síðan
ofan í skólagólfið. Þau voru svo djúp, að þau tóku undir ökklabein. og
eins og sviðin. Sumir skólasveinar trúðu þessu jafnvel eftir miðja 18.
öld og þóttust hafa séð sporin.</p>
<p> Eftir veðsetninguna bundust fjórir aðrir skólasveinar í mál þetta
með Lofti: þeir bræður, Einar og Galdra-Ari, synir séra Jóns
greipaglennis að Skinnastöðum (1737) og Jóhann nokkur Kristjánsson, en
ekki er getið um nafn fjórða piltsins. Þeir bræður fundu það ráð, að
messa skyldi í kirkjunni, en snúa öllu öfugt, því að Gráskinna hefði
verið grafin með Gottskálki biskupi Gottskálkssyni (1442-57) í
kórgólfi, og væri engin von til þess, að hann kæmi upp utan kirkju.
Tíðasöng þessum skyldi lokið fyrir fótaferðartíma á staðnum. Loftur
skyldi stíga í stólinn og Einar standa fyrir altari, en Ari vera fyrir
söngnum. Hann var söngmaður góður og þeir hræður báðir. Jóhann og hinn
pilturinn skyldu vera við klukkurnar og hringja þeim, jafnskjótt og
Loftur hefði náð bókinni af biskupi, svo að hann hefði ekki svigrúm til
þess að gera þeim neitt mein. Þeir félagar tóku til, er allt fólk var
gengið til rekkna, og hafði Loftur við ærnar særingar, en þá mundi lifa
þriðjungur nætur, er þrjár moldargusur komu upp úr kórgólfinu og síðan
hönd með rauðklæddum handlegg og hringur á hendinni. Hönd þessi hélt um
kjölinn á bók, en spjöld vissu upp, svo að bókin var nálega opin til
hálfs. Loftur stökk nú úr stólnum og greip ofan í bókina, en þeir
Jóhann tóku of fljótt til klukknanna, svo að höndin sökk þegar niður
aftur með bókina, og náði Loftur aðeins þremur blöðum. Lofti varð svo
hverft við klukknahljóðið, að hann féll niður og mælti: „Þar fóruð þið
með sálina mína." Stumruðu þeir bræður nú yfir Lofti og komu honum úr
kirkjunni, og var heimafólk á staðnum tekið að klæðast, er þeir komu
til bæjar, því að það hafði heyrt klukknahljóðið. Loftur var fluttur
upp í skóla, og dró meir og meir af honum, en er þetta kom fyrir Stein
biskup, reiddist hann mjög athæfi þeirra félaga, en lét þó ekki draga
þá fyrir lög og dóm. Hann bauð þeim að grafa aftur Gráskinnublöðin
undir altari eða þar sem höndin kom upp, og var það gert, en Loftur var
ekki mönnum sinnandi upp frá þessu. Eftir þetta hafði Loftur oft orð á
því, að hann mundi vera dauður um jafnlengd að ári og fara þá illa.
Eitt sinn kom hann inn í eldaskála til kvenna, og logaði þá glatt hjá
þeim. Loftur glotti og sagði, að vel logaði hjá þeim, en meira bál
mundi leika um sig að vetri. Nú var það tekið til ráðs að flytja Loft
vestur að Staðastað til Halldórs prófasts Brynjólfssonar, er seinna
varð biskup að Hólum, 1746~52, því að orð fór af því, að hann væri ærið
bænheitur. Ekki er þess getið, hver gekkst fyrir þessu, en líklega
hefur það verið gert með ráði Steins biskups og Þormóðs í Gvendareyjum.
Eftir að Loftur kom að Staðastað, lét Halldór prófastur gæta hans
vandlega; gekk hraustur karlmaður með honum út og inn og skildi aldrei
við hann. Það var eitt sinn um haustið, er prófastur var ekki heima, að
Loftur hafði orð á því við fylgdarmann sinn, að gaman væri að koma á
sjó, því að veður var hið blíðasta. Hann lét þetta eftir Lofti og
ætlaði, að ekki mundi til saka, en þá er þeir voru komnir skammt frá
landi, steypti Loftur sér útbyrðis, er minnst varði, og kom ekki upp
síðan; gerðist þetta réttu ári eftir að Loftur hafði veðsett sig
djöflinum í Hólaskóla.</p>
 <p>	Svo er að sjá, að Þormóði í Gvendareyjum hafi þótt vænt um Loft, því að hann orti vísu þessa eftir lát hans:</p> <blockquote>Á hugann stríðir ærið oft <br> óróleiki gnægur, <br> síðan ég missti hann litla Loft, <br> er löng mér stytti dægur.</blockquote>   </body></html>