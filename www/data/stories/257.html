<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Grettir Ásmundarson var ein frækilegasta persóna Íslendingasagnanna, og einn þekktasti útlagi Íslands. Hann var mikið heljarmenni og var almennt talinn sterkasti maður Íslands þegar hann var uppi. Grettir ferðaðist víða til að glíma og reyna styrk sinn. Glímdi hann ekki aðeins við menn, heldur einnig bjarndýr, drauga og risa. Grettir var mikill skaphundur, og var dæmdur í útlegð eftir að hafa valdið dauða annarra manna.</p>
<p>Eftir margra ára útlegð erlendis sneri Grettir aftur til Íslands. Hann var enn útlagi, og enn réttdræpur, svo hann þurfti dvalarstað sem auðvelt var að verja, og ferðaðist hann um landið með Illuga bróður sínum í leit að hentugum íverustað. Eftir stutta dvöl í Skagafirði ákveða þeir að setjast að í Drangey, en eyjan er hátt bjarg sem erfitt er að komast upp í. Hún er líka sannkölluð matarkista með nóg af fugli og eggjum. Á þessum árum var einnig  mikið af fé í eynni, en nokkrir bændur geymdi kindur sínar í þar yfir sumartímann.</p>
<p>Eftir viðkomu í Glaumbæ hitta þeir fyrir manninn Þorbjörn, sem er léttur í lund og latur í vinnu, og hafði fyrir það viðurnefnið Glaumur. Gretti líkaði strax við hann, og bauð honum að fara með þeim í Drangey, sem hann þáði. Þeir halda saman að Reykjum, en þar bjó Þorvaldur bóndi, sem ferjaði þá út í Drangey gegn greiðslu. Álitið var að þeir hefði gert með sér samkomulag, að ef Grettir þyrfti að komast í land, eða fá hjálp, þá gæfi hann reykjarmerki og Þorvaldur kæmi.</p>
<p>Þegar þeir komu í eyjuna voru í henni áttatíu kindur, svo nóg var til af mat. Bændunum sem áttu kindurnar leist hinsvegar ekki á aðkomumennina, og ræddu mikið um hvernig hægt væri að losna þessa vágesti. Reyndu bændurnir að fá kindurnar af Gretti, en hann þverneitaði og tók uppgöngustigann, svo enginn leið var upp í eyjuna. </p>
<p>&nbsp;</p>
<p>Þegar félagarnir voru búnir að vera tvo vetur í eyjunni höfðu þeir borðað allar kindurnar í Drangey, alla nema einn hrút sem þeir höfðu sér til skemmtunar. Það var þó nóg af mat, fiskur í sjónum og fugl í klettunum. Það eina sem vantaði var eldiviður, en engin tré vaxa í eynni. Þeir gengu því reglulega eftir fjörunni og söfnuðu rekavið. Það var líka mikilvægt að eldurinn slokknaði aldrei, því þeir voru bátslausir og gátu þá ekki gefið reykjarmerki um að láta sækja sig. Eitt skiptið sofnaði Glaumur á verðinum og eldurinn slokknaði. Grettir var mjög reiður, en það þýddi lítið að tala um það, eldlausir gátu þeir ekki verið, svo synti alla leiðina í land, tæpa sjö kílómetra, til að sækja eld. Grettir kom í land, kaldur og blautur og steypti sér beint ofan í heita laug, sem kallaðist þá Reykjarlaug. Eftir baðið fékk hann bónda til að sigla með sig og eld aftur út í eyju.</p>
<p>Bændur voru mjög ósáttir við framferði Grettis í Drangey, og smátt og smátt seldu þeir eyjuna til Þorbjörn Önguls, því þeir höfðu engin not af henni. Sá vildi ólmur losna við Gretti til að geta notað fjárfestinguna. Hann fékk mann að nafni Hæringur, sem var þekktur fyrir að vera afbragðsgóður í að klífa björg, til að fara upp í Drangey og drepa Gretti. Hæringi var laumað í land án þess að Grettir sæi, og tókst að klífa bergið. Þegar upp var komið ræðst hann að Gretti með öxi á loftið, en Illugi sá til hans og fór á mót honum. Sneri þá Hæringur við og flúði með Illuga á eftir sér, þegar hann kom að björgum og sá enga undankomuleið henti hann sér fram af og dó. Sá staður heitir Hæringshlaup.</p>
</div>
</body>
</html>