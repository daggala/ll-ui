<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Kolbeinn Tumason var ættarhöfðingi Ásbirninga og skáld. Hann var fæddur um 1170. Hann erfði Goðdælagoðorð eftir föður sinn Tuma Kolbeinsson en önnur goðorð héraðsins voru í höndum frænda hans, Kolbeins kaldaljóss Arnórssonar og Þorgeirs Brandssonar. Hann var giftur Gyðríði Þorðvarðardóttur, bróðurdóttur Guðmundar Arasonar, sem kallaður var góði og var prestur hjá þeim á Víðimýri áður en hann varð biskup á Hólum. Kolbeinn var orðinn mikilsvirtur höfðingi um tvítugt og foringi Ásbirninga. Kolbeinn átti í deilum við Þórð Sturluson, bróður Snorra og Sighvatar Sturlusona, og á Alþingi 1197 sauð upp úr milli þeirra og þingheimur klofnaði í tvennt. Nokkrir menn féllu áður en Páll Jónsson Skálholtsbiskup náði sættum. Þegar Brandur Sæmundsson Hólabiskup féll frá stóð Kolbeinn fyrir því að heimaprestur hans, Guðmundur Arason, yrði kosinn biskup og hélt hann að með því gæti hann stjórnað biskupsdæminu. Til að tryggja það setti Kolbeinn sunnlenskan höfðingja, Sigurð Ormsson, vin sinn yfir Hólastað. Þetta ráðslag olli vinslitum milli Kolbeins og Guðmundar og stefndu deilur þeirra á milli í óefni 1205 þegar Kolbeinn dæmdi prest sekan skóggangsmann. Biskup hafnaði dóminum og sagði að kirkjunnar menn ættu sjálfir að dæma í málum presta en ekki veraldlegir höfðingar og bannfærði Kolbein. Deilur þeirra héldu áfram en kirkjan var á þessum tíma að styrkja vald sitt gagnvart veraldlegum valdhöfum. Deilum þeirra Kolbeins og biskups lauk í Víðinesbardaga árið 1208 þar sem Kolbeinn fékk grjót í höfuðið, sem varð banamein hans. Kolbeinn var jarðaður fyrir kirkjudyrum á Hólum.</p>
</div>
</body>
</html>