<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Grímsborg</title></head><body>  <p>Norðanvert
við túnið í Ketu á Skaga stendur Klettaborg ein há og þverhnípt; hún er
kölluð Grímsborg. Þar á jafnan að hafa búið huldufólk í borginni og
hver verið nefndur Grímur er þar réð fyrir. Var það sögn gamalla manna
á Skaga, þeirra er nú eru fyrir skömmu andaðir, að í þeirri tíð byggi
fjórir huldumenn í borginni, tveir karlar og tvær konur, og gengi
jafnan tvennt senn heim að Ketu og hlýddi tíðum þá er þar væri messað,
en tvennt sæti heima.</p> <p> Einn tíma er sagt að væri harðindi mikil
á Skaga svo að lægi við mannfelli af hungri. Þá var það einn dag um
vorið sem oftar að leið bóndans í Ketu lá fram hjá borginni; varð honum
þá ljóð af munni og kvað:</p> <blockquote> „Láttu rekar reyður <br> Ríkur ef þú getur <br> Brátt undir björgin ytri <br> Borgar-Grímur á morgun“</blockquote>  <p>Þá var svarað úr borginni og kveðið:</p> <blockquote> „Reki reyður að landi <br> rétt að ketusandi <br> heljar bundið bandi <br> til bjargar lýð þurfandi“</blockquote>  <p>En um morguninn eftir var rekinn reyðarhvalur mikill undir Ketubjörgum og varð þar mörgum manni gagn að.</p> </body></html>