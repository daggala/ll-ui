<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Oddur Þórarinsson var af ætt Svínfellinga og setti Gissur Þorvaldsson hann yfir ríki sitt þegar hann var kallaður á konungsfund 1254. Oddur hafði einnig mannaforráð á Austfjörðum ásamt bróður sínum Þorvarði sem bjó á Hofi í Vopnafirði. Bændur í Skagafirði tóku honum vel, þótt hann væri rétt um tvítugt, en honum var lýst sem miklum atgerfismanni í Sturlungu. Hann var knár og góður íþróttamaður, blíður við alþýðu manna og ör af fé og allra manna vopnfimastur. Lýsingar á Oddi minna um margt á lýsingar í Njálu af Gunnari á Hlíðarenda. Oddur gekk hart fram í málum og reyndi að framfylgja dómum sem upp voru kveðnir eftir Flugumýrarbrennu í umboði Gissurar. Hann fór m.a. í Vatnsdal í Húnaþingi til Þorsteins Jónssonar í Hvammi sem hafði verið dæmdur sekur á þingi ásamt öðrum brennumönnum. Þar lét hann taka sauðfé og nautgripi án þess að fram færi svokallaður féránsdómur og mæltist það illa fyrir. Heinrekur Hólabiskup var lítið hrifinn af framferði Odds og vildi að hann skilaði fénu en hann neitaði því. Setti biskup hann þá í bann en Oddur hneppti þá biskup í varðhald og hafði hann í virki því á Flugumýri sem Kolbeinn ungi reisti. Mönnum ofbauð athæfi Odds og safnaðist fjöldi manns saman við bæinn og lét hann að lokum undan og sleppti biskupi. Oddur fór þá austur á land og var um hríð á Valþjófsstað. Fór hann svo um Suðurland og kom til Skagafjarðar rétt fyrir jól og hertók Geldingaholt þar sem Kolfinna Þorsteinsdóttir bjó. Hún var systir Eyjólfs ofsa. Þar náðu brennumenn Oddi og sigruðu hann eftir frækilega vörn.</p>

</div>

</body>
</html>