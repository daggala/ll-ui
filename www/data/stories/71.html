<html><head><meta charset="UTF-8"><title>Dauði Jóhannesar í Hofstaðarseli</title></head><body>  <p>Fyrir og um miðja nítjándu öld bjó Jóhannes Jónsson hreppstjóri í Hofstaðarseli í Skagafirði. Kona hans hét Inga, dóttir Jóns bónda í Merkigili. Þeim hjónum er lýst þannig, að þau hafi verið öðrum til fyrirmyndar í allri háttprýði og dugnaði; unnust þau hugástum og voru samhuga í hverju því, sem til góðs mátti leiða. Bæði voru þau svo fríð sýnum, að til var tekið; einkum var það almannarómur að Inga væri allra kvenna fríðust þar um slóðir, á meðan hún var á blómaaldri. Eftir nokkurra ára búskap í Hofstaðaseli, voru þau komin í góð efni og bjuggu rausnarbúi; virtist því ekkert skorta á hamingju þeirra. Þó var það eitt atvik, sem skyggði á lífsgleði þeirra og olli þeim áhyggjum og kvíða. Áður en Jóhannes kvæntist Ingu, hafði hann verið bendlaður við aðra konu; hafði henni sárnað mjög, þegar Jóhannes brá heiti við hana, svo að hún jafnvel heitaðist við hann. Kvöldið áður en hann kvæntist, náði hún fundi hans og hét honum því, að hún skyldi verða honum að bana lífs eða liðin. Skömmu eftir viðtal þeirra skar stúlkan sig á háls og fannst örend á brúðkaupsdegi þeirra Jóhannesar og Ingu. Var hún grafin á Hólum, undir kirkjugarði innanverðum. Leið ekki á löngu áður en menn urðu þess varir, að stúlka þessi lá ekki kyrr; þó ásótti hún engan annan en Jóhannes og aldrei fyrr en dagsett var. Kvað svo ramt að þessu, að honum var varnað svefns, því að hún sótti eftir því sí og æ að kyrkja hann. Stóð það á sama þótt sofið væri fyrir framan Jóhannes í rúminu, nema ef Inga gerði það; þá var öllu óhætt, og auðséð að afturgangan hafði beyg af henni. Inga bað Jóhannes að vera aldrei einan á ferð eftir dagsetur og lofaði hann því; einnig bað hún alla nágranna sína að fylgja Jóhannesi heim, þegar svo stóð á að hann var seint á ferð. Lofuðu því allir og efndu vel, því að bæði voru þau hjón einkar vel látin af öllum. </p> <p>	Um þetta leyti bjó séra Benedikt Vigfússon á Hólum i Hjaltadal; hann var mikill vinur Jóhannesar. Eitt sinn gisti Jóhannes á Hólum; vissi prófastur um þessi vandræði vinar síns og bauðst til að sofa fyrir framan hann um nóttina. Hugsaði prófastur sem svo, að röm væri sú afturganga, sem dirfðist að fara upp fyrir sig í rúminu, en þegar á leið nóttina, ágerðist ásóknin að Jóhannesi, svo að hvorugum þeirra varð svefns auðið; tók þó prófastur á öllu því, sem hann hafði kunnáttu til, en það kom fyrir ekki.</p> <p>	Þann 7, janúar átti Jóhannes erindi út að Hólum að hitta prófast. Reið hann sex vetra hesti valgráum, sem beztur var talinn í Skagafirði. Þegar Jóhannes korn að Hólum, tók prófastur honum tveim höndum og töluðust þeir við alllanga hríð. Degi var tekið að halla, þegar Jóhannes bjóst til heimferðar; hafði hann bragðað lítið af áfengi hjá prófasti; var hann því dálítið örari en ella og lét ekki telja sig á að gista um nóttina. Reið hann alfaraveg niður Hjaltadal, yfir Hrísháls og segir ekki af ferðum hans fyrr en hann kom að Ásgeirsbrekku; er það næsti bær við Hofstaðasel, en þó alllöng bæjarleið i milli. Pétur bóndi, sem þá bjó á Ásgeirsbrekku, var við fjárhús að láta inn fé, þegar Jóhannes reið í hlaðið. Bauðst Pétur til að fylgja honum heim og þótt Jóhannes teldi það þarfleysu eina í svo góðu og björtu veðri, varð það samt úr, að hann dokaði við á meðan Pétur lauk við að hýsa féð. Síðan lögðu þeir af stað saman til Hofstaðasels. Veður var hið bezta og óð tungl í skýjum. Jörð var snjólaus, en svellrunnin víða, svo að færi var hið æskilegasta. Var Jóhannes skemmtinn eftir venju og töluðu þeir um alla heima og geima. Þegar ekki var eftir nema svo sem þriðjungur leiðar heim að Hofstaðaseli, sagði Jóhannes, að nú væri sér alveg óhætt úr þessu, enda langaði sig til að lofa Val að þrífa dálítið til fótanna á rennsléttu svellinu heim að bænum. Pétur kaus helzt að fylgja honum alla leið, en bað hann þó að ráða, og hvort sem þeir töluðu um það lengur eða skemur, varð það úr, að þeir kvöddust þar. Steig Jóhannes á bak Val, sem greip sprettinn, fyrst á hlemmiskeiði, en svo á brunandi stökki. Stóð Pétur við og horfði á eftir þeim; en þegar Jóhannes var kominn svo sem tvö eða þrjú hundruð faðma, sýndist Pétri svört flygsa fleygja sér fyrir fætur hestsins; í sömu svipan steyptist hann áfram á höfuðið, en Jóhannes hraut fram af honum og þeyttist langa leið eftir svellinu. Pétur hljóp sem fætur toguðu á vettvang; var hesturinn þá kominn til Jóhannesar og hengdi höfuðið yfir honum. Var Jóhannes með lífi, óbrotinn að sjá, en algerlega máttlaus og gat ekkert hljóð frá sér gefið. Pétur var þarna i' miklum vanda staddur, þar sem hann var einsamall; vissi hann ekki, hvað til bragðs skyldi taka, en innan skamms heyrði hann mannamál álengdar og kallaði á hjálp. Hafði dregið fyrir tunglið, svo að niðdimmt var orðið, og varð Pétur að kalla hvað eftir annað, svo að mennirnir rötuðu til hans. Þegar mennirnir voru komnir, ráðguðust þeir um hvað gera skyldi og varð það úr, að þeir báru Jóhannes heim að Ásgeirsbrekku, þótt það væri lengra en að Hofstaðaseli; óttuðust þeir, að Ingu yrði of mikið um, ef þeir kæmu með Jóhannes þannig á sig kominn heim til hennar. Var Jóhannes lagður í rúm gat hann lygnt augunum og bært lítið eitt aðra höndina og annan fótinn en að öðru leyti var hann alveg máttlaus. Pétur sendi þegar mann til Hofstaðasels til þess að tilkynna Ingu slysið; reið hann á Val í einum spretti þangað. Þá var Inga úti stödd og grét sáran; ætlaði maðurinn að segja henni hvar komið væri, en hún bandaði hendinni þegjandi, stökk bak hestinum og reið hart út að Ásgeirsbrekku. Gekk hún rakleitt til baðstofu og féll grátandi fram á rúmstokk manns síns. Hann gat ekki annað lífsmark gefið en að strjúka ofurhægt og blíðlega um hár hennar og vanga; horfði hann svo á hana stöðugt, þar til er hann andaðist dögun morguninn eftir.</p>  <p><a name="_Toc380007034"></a> </p> </body></html>