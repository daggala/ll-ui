<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Reimleiki í Hálfdánartungum</title></head><body>  <p>Nálægt
1830 bjó bóndi nokkur í Hálfdanartungum í Norðurárdal í Skagafirði.
Hann átti gráskjóttan fola, bezta hestefni. Um þessar mundir voru
Skagfirðingar vanir að fara norður á Strandir til skreiðarkaupa. Svo
gerði Hálfdanartungubóndinn og skipti ávallt við sama mann. Eitt
skipti, er hann fór vestur, hafði hann Gráskjóna með sér. Strandamaður
falaði folann af bónda, en við það var ekki komandi. Hann sótti málið
þeim mun fastara, en bóndi þverneitaði. Loksins varð Strandamaður
reiður og sagði, að ekki væri vist, að Gtáskjóni yrði honum nein
heillaþúfa, en bóndi lét orð hans eins og vindum eyrun þjóta; hélt hann
nú heimleiðis og skildi við kaupunaut sinn í styttingi.</p> <p> Nú bar
ekkert til tíðinda fram undir jól. Þá drapst Gráskjóni, og lét bóndi
dysja hann, því að þá var það ekki orðinn siður að eta hrossaket.
Skjótt tók að bera á því, að folinn lá ekki kyrr, og gekk hann mjög
aftur. Stundum heyrðist hann hneggja afar hátt úti á hlaði, en stundum
traðkaði hann upp um bæinn, svo að brakaði í hverju tré. Auk þess
ætlaði hann alveg að æru hestana í Hálfdanartungum og gerði ýmsan annan
óskunda. Bónda þótti þetta leitt, og tók hann það til bragðs að fá
Níels skálda til þess að koma Gráskjóna fyrir, því að hann þótti bæði
fjölkunnugur og var ákvæðaskáld. Níels kom að Hálfdanartungum, og sló
bóndi upp fyrir honum stórveizlu. Að því búnu fór Níels að eiga við
drauginn, en komst að þeirri niðurstöðu, að hann væri svo magnaður, að
hann gæti ekki komið honum fyrir. Þó gat hann búið svo um hnútana, að
bónda væri óhætt, ef hann færi aldrei lengra en svo frá bænum, að hann
sæi hann.</p> <p> Bóndi gætti vandlega fyrirmæla Níelsar, og bar ekkert
á draugnum um hríð. Eitt kvöld um vorið vaknar bóndi við það, að hestar
hans eru komnir heim undir bæ. Hann fer úr og rekur þá til fjalls, en
þá er hann var nýlagztur fyrir aftur, heyrði hann, að hestarnir voru
komnir heim aftur. Bóndi fór aftur á fætur og rak hestana lengra upp
eftir en áður, en gætti þess vandlega að fara ekki í hvarf frá bænum.
Hann fór svo heim aftur og lagði sig fyrir, og var þá komið undir
morgun. Ekki hafði hann lengi legið, er hann varð þess vísari, að
hestarnir voru enn komnir heim og sumir upp á bæinn. Bóndi fór á fætur
í þriðja skipti og ætlaði að reka hestana ofan fyrir Norðurá, en svo er
landslagi háttað, að hvammur er við ána, og lenti bóndi í honum með
hestana. Úr hvammi þessum sér ekki bæinn í Hálfdanartungum. Jafnskjótt
og bóndi var kominn ofan í hvamminn, kom Gráskjóni fram úr hestunum og
réðst á bónda. Hann gjörði bæði að bíta og slá, enda fóru svo leikar,
að hann drap bónda, og fannst lík hans þar í hvamminum um morguninn
illa út leikið.</p> <p>Eftir þetta gekk Gráskjóni svo mjög aftur, að
fólkið í Hálfdanartungum hélzt ekki við og stökk á burt; hefur þar
aldrei verið byggt ból síðan. Þá fór Gráskjóni að gera ýmsan óskunda
ofan um Norðurárdalinn og Blönduhlíðina, og lá við, að sveitin eyddist.
Sveitarmenn sáu, að svo búið mátti ekki standa, og fengu galdramann
einn að vestan til þess að koma Gráskjóna fyrir. Ás er skammt frá
Hálfdanartungum og fen hinum megin við ásinn. Galdramaðurinn gat ekki
komið Gráskjóna fyrir að fullu, en hann gat bundið hann við stein í
feninu, og mælti hann svo fyrir, að hann skyldi vera þar, þar til
jaxlarnir úr sér væru fúnir. Eftir þetta hefur Gráskjóni oft sézt í
feninu, og hefur hann ávallt verið að snúa sér í kringum steininn.
Einkum birtist hann á undan vondu veðri.</p> <p> Nokkru eftir það er
HáIfdánartungur lögðust í eyði, var reistur þar kofi til skjóls fyrir
gangnamenn á haustum, en þeim þótti óvistlegt þar og ónæðissamt, því að
þeir urðu varir þar við ýmsan reimleika, og oft var svo sem margir menn
riðu kringum kofann á harðaspretti.</p><p><a name="_Toc380006989"></a> </p> </body></html>