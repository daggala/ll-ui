<html><head><meta charset="UTF-8"><title>Afturgöngur úr Hrolleifshöfða</title></head><body>  <p>Hrolleifshöfði í Sléttuhlíð er afar mikið flæmi milli fells þess, sem prestssetrið dregur nafn af, og áframhalds þess öðrum megin, en sjóvarins hinum megin. Hafa orðið þar úti mjög margir menn, því að Sléttuhlíð er mesti illviðrarass, og eru þar oft blind-ösku-hríðar dögum saman og jafnvel vikum saman. Það er því ekki furða, þótt reimt þyki í Hrolleifshöfða í meira lagi.</p> <p>	Nú er höfðinn óbyggður og liggur undir Fell og hjáleigurnar þaðan, en áður var bær, þar sem nú heitir Hólkot. Þar bjó seinast Sigurður nokkur. Draugarnir úr höfðanum gerðu karli oft aðsúg á nóttunni, en hann rak þá úr jafnharðan, því að hann vissi lengra en nef hans náði. Erfiðast átti hann við prestkonu eina, sem hafði orðið úti þar í höfðanum. Hún var svo mögnuð, að hún hopaði ekki um hænufet, fyrr en karl stökk berlæraður upp úr rúminu og rak hana út með harðri hendi. Það er og mál manna, að engin óvættur sé svo mögnuð, að hún hrökkvi ekki fyrir allsberum manni.</p> <p>	Stúlka varð úti í Hrolleifshöfða í mínu minni, sem Margrét hét. Hún varð úti af Jóhanni Ólafssyni frá Keldum og annarri stúlku; þóttust skyggnir menn sjá hana á undan þeim eftir það, en engum gerði hún mein. Um þetta leyti var unglingsstúlka í Felli, sem hét Sigríður. Hún fór einu sinni fram í rökkrinu og kom ekki inn aftur. Var þá farið að svipast eftir henni, og fannst hún í göngunum í öngviti. Þegar hún raknaði úr rotinu, sagði hún, að stelpa ein hefði komið að sér, öll moldug, með skuplu á hausnum, og ógnað sér, og kvaðst hún ekki muna eftir sér síðan.</p> <p>	Eftir þetta þóttist Sigríður sjá þessa stelpu við og við, og féll hún þá ávallt í ómegin. Stundum þóttist hún líka sjá Margrétu heima, og vildi hún varna stelpunni að rúminu. Seinna batnaði Sigríði alveg.</p>  </body></html>