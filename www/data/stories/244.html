<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Kolbeinn ungi Arnórsson var einn glæsilegasti höfðingi Sturlungaaldar fæddur árið 1208. Hann var með móður sinni í Noregi þegar faðir hans lést og kom hann til landsins fimmtán ára gamall 1224 og tók við ríki föður síns. Sighvatur Sturluson var honum til aðstoðar fyrstu árin en Halldóra, kona Sighvatar, var föðursystir Kolbeins. Kolbeinn sýndi fljótlega að hann hafði sjálfstæðar skoðanir og bauð flestum birginn. Hann lenti upp á kant við Guðmund biskup og Sighvat þegar á leið. Kolbeinn giftist Hallberu dóttur Snorra Sturlusonar og bjuggu þau nokkur ár í Víðimýri. Sambúð þeirra var erfið og Hallbera ekki við góða heilsu en hún lést árið 1231. Kolbeinn giftist þá Helgu dóttur Sæmundar Jónssonar í Odda, sem var systir Sólveigar, konu Sturlu Sighvatssonar sem Kolbeins menn felldu í Örlygsstaðabardaga. Kolbeinn og Helga bjuggu á Flugumýri og var þá verulegur stirðleiki kominn í samband Kolbeins og Sighvatar, sem bjó á Grund í Eyjafirði. Sú togstreyta sem myndaðist á milli þeirra endaði með ósköpum þegar Kolbeinn lét drepa bóndann á Miklabæ í Blönduhlíð 1234, fyrir það eitt að hann hélt að hann fylgdi Sighvati að málum. Kolbeinn gerðist aldrei handgenginn Noregskonungi, eins og margir aðrir Íslenskir höfðingjar. Deilur Kolbeins við Sturlunga mögnuðust ár frá ári og hann barðist gegn þeim af öllu sínu afli, fyrst á Örlygsstöðum og svo í Flóabardaga. Kolbeinn lést árið 1245 af völdum áverka sem hann hafði hlotið nokkrum árum fyrr. Það síðasta sem hann gerði var að setja Brand Kolbeinsson sem eftirmann sinn yfir goðorðin frá Öxnadalsheiði að Hrútafjarðará en hann eftirgaf Þórði kakala föðurarfleifð sína. </p>
</div>


</body>
</html>