<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Fáðu steit Grákolla</title></head><body>Jón
hét maður og bjó að Merkigili í Austurdal í Skagafjarðarsýslu. Dóttir
hans hét Sigríður. Eitt sumar fór hún til grasa með öðru fólki, og er
mælt, að það lægi í Þjófadölum nærri Kili. Sigríður var göngu við
grasatekjuna og fór víða. Einhverju sinni var þoka svört, og Sigríður
ein sér í grasamónum; bar þá svo til, að maður ókenndur kom til hennar
með söðlaðan hest og bað hana að fara með sér, en hún vildi það fyrir
engan mun; tók maðurinn hana þá nauðuga, batt hana og setti í söðulinn.
Maður þessi fór svo með hana til byggða sinna, en hann bjó í bæ litlum
eða virki, og voru þar fyrir nokkrir karlmenn. Eigi festi Sigríður yndi
hjá þeim, og engar nytjar gátu þeir haft hennar; sætti hún jafnan færi
að strjúka frá þeim og gat laumast burt seint um sumarið. Þá er
Sigríður var komin að Blöndu framarlega, sá hún tvo menn ríða mikinn
eftir sér, því að útilegumennirnir höfðu komist á spor hennar og veitt
henni eftirför. Sigríði varð það fyrir, að hún skreið undir moldbakka
einn og reytti á sig mosa. Þá er útilegumennina bar þar að, heyrði
Sigríður, að annar þeirra blótaði mjög og sagði, að hún mundi eigi
þurfa frá tíðindum að segja, ef hún fyndist. Hinn maðurinn hafði hægra
um sig, og þóttist Sigríður vita, að hann sæi sig. Hann sagði við hinn
manninn, að öll líkindi væru til, að Sigríður hefði hlaupið í ána og
týnt sér. Loksins sneru mennirnir við aftur, en Sigríður komst yfir ána
og alla leið að Mælifelli; var hún orðin berfætt. Mælifellspresturinn
sendi yfir að Merkigili og lét foreldra Sigríðar vita um komu hennar,
en þeir voru lagstir í rúmið af sorg vegna hvarfs dóttur sinnar. Ekki
þorði Sigríður að dvelja heima hjá sér, heldur var hún á vist með
Mælifellsprestinum, og var hennar gætt vandlega.  <p> Sumarið eftir
komu tveir menn að sunnan til kaupavinnu. Annar þeirra réð sig hjá
presti, og þekkti Sigríður, að þeir voru útilegumennirnir, sem höfðu
veitt henni eftirför; en sá, er hún var hrædd um, að hefði séð sig, var
maðurinn, er hafði gripið hana á grasafjallinu. Sigríður sagði presti
frá þessu leynilega og bað þess, að hún þyrfti aldrei að vera ein, og
lofaði prestur því. Ekkert bar til tíðinda um sumarið. Næsta sumar komu
kaupamennirnir aftur, og var hinn betri þeirra enn að Mælifelli, en svo
vildi til, að félagi hans lagðist þar sjúkur. Þá var það eitt sinn, að
prestur bað Sigríði að reka fé frá heyjum. Prestskona spurði, hvort
óhætt mundi, að hún færi ein, en prestur svaraði, að ekki mundi til
saka. Sigríður lagði nú af stað, en kaupamaður sætti þessu lagi og
hafði tal af Sigríði. Hann gaf henni völ á tveimur kostum. Annar væri
sá, að hann dræpi hana þá þegar, en hinn, að hún giftist sér; kvaðst
hann hafa gefið henni líf í hittiðfyrra, því að hann hefði séð hana
undir moldarbakkanum, og víst mundi félagi sinn hafa drepið hana, ef
hann hefði náð til hennar, því að ekki amaði annað að honum en gremja
yfir því að geta ekki hefnt á henni brotthlaupsins. Sigríður tók seinna
kostinn, en áskildi sér þó, að hann færi til byggða, og hét maðurinn
því. Um haustið fóru mennirnir burt, en næsta vor kom heitmaður
Sigríðar og staðfestist í Skagafirði. Skömmu seinna fékk hann Sigríðar
og bjó að Merkigili eftir föður hennar, og er ekki annars getið en að
þeim hjónum hafi komið vel saman.</p>  </body></html>