<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Lóns-Móri</title></head><body>  <p>Þó
að sögnin um upphaf Lóns-Móra sé í óljósara lagi og engin stórvirki
liggi eftir hann, væri það dálítið skarð í Íslenzkt draugatal, ef nafn
hans gleymdist með öllu. Það, sem hér verður sagt, er skráð eftir
frásögn Þórðar Gunnarssonar, bónda að Lóni, og hafa honum verið hæg
heimatökin að vita öll þau deili á Móra, sem kostur hefur verið á í
seinni tíð. </p> <p> Fyrir og eftir aldamótin 1800 bjó sá bóndi að
Lóni í Viðvíkursveit, sem Jón hét og var sonur Björns prests Jónssonar
í Stærra-Árskógi. Jón var maður vel gefinn, hagur á tré og járn, og
mátti segja, að hvert verk lékí í höndum hans. Bjó hann góðu búi og var
sæmilega efnaður.</p> <p> Svo er sagt, að Jón bóndi ætti nákominn
ættingja, sem var til heimilis með presti nokkrum vestur í
Húnavatnssýslu. Þessi frændi hans var talinn peningamaður, en þegar
hann féll frá og eigur hans voru rannsakaðar, kom enginn skildingur
fram. Þótti Jóni þetta grunsamlegt og tók sér ferð á hendur að
heimsækja prest. Hitti hann fyrst einn af nágrönnum prests, sem hafði
verið kunnugur hinum látna og þekkti vel til á prestssetrinu. Sagði
hann Jóni, að frændi hans hefði átt peningakistil, sem hann hefði
jafnan geymt undir rúmi sínu, en eftir dauða hans hefði prestur hirt
kistilinn og mundi hafa læst hann inni í altarinu í kirkjunni.</p> <p>Að
því búnu fer Jón á fund prests, og fór allt vel með þeim í fyrstu,
þangað til Jón innir hann eftir eigum frænda síns. Þvertók prestur
fyrir, að hann hefði átt svo mikið sem saumnálar virði. Þá spyr Jón um
peningakistilinn, en prestur kvaðst þar ekki til vita. Tók nú ræðari að
harðna milli þeirra, og að lokum heimtaði Jón kirkjulyklana. Sá prestur
sér ekki annað fært en láta þá af hendi. Er ekki að orðlengja það, að
Jón fann kistilinn í altarinu og þekkti hann af lýsingu
nágrannabóndans. Þreif hann kistilinn umsvifalaust og snaraðist út með
hann, en lét um leið nokkur þéttingsorð falla um skilvísi guðsmannsins.
Reiddist prestur þessum tiltektum ákaflega og hét Jóni því, að honum
skyldi verða hæpinn gróði að þessari frekju sinni. Mætti svo fara, að
hann fengi frá sér sendingu, sem rýrði eigur hans ekki minna en þessum
skildingum næmi. Jón kvaðst hvergi hræddur fyrir hótunum hans, og
skildu þeir að því.</p> <p>Ekki löngu eftir að Jón var kominn heim til
sín, fóru menn að verða varir við strák á mórauðum fötum, sem fylgdi
Jóni og heimafólki hans. Sáu hann jafnt skyggnir sem óskyggnir. Fé Jóns
og gripir hans fórust með ýmsu móti og ótrúlegasta hætti, og var það
allt kennt Móra. Meðal annars er sagt, að hann dræpi tvo hesta inni i
hesthúsi, sem var syðst og neðst í túninu á Lóni. Og nokkuð er það, að
þetta hesthús lagðist niður með öllu, því að ekki þótti hægt að hafa
þar hross fyrir ásókn Móra. Fyrir ekki mörgum árum var húsið þó byggt
upp að nýju af heimildarmanni þessarar frásagnar. Fundust bein af
tveimur hrossum, þegar grafið var fyrir undirstöðunni.</p> <p> Það
þótti skrýtið við háttsemi Móra, þegar hann gerði vart við sig á undan
Lónsfólkinu, að hann hermdi nákvæmlega eftir hverjum þeim, sem hann
fylgdi í það og það sinn, í öllum kækjum og tilburðum. Vissu menn því
jafnan, á hverjum mundi vera von frá Lóni. Þótti þetta benda til þess,
að strákur sá, sem prestur hafði vakið upp og sent, hefði verið mikil
hermikráka í lífinu.</p> <p> Þegar Jón bóndi á Lóni andaðist, árið
1819, var hann orðinn eignalaus og blásnauður. Seinni kona hans,
Sigurlaug Jónsdóttir, lifði til 1842 og bjó í Lóni við sárustu fátækt,
þangað til synir þeirra Jóns komust á legg. Þá fór að rakna fram úr,
því að þeir voru hinir mestu dugnaðarmenn, enda var þá farið að kveða
minna að Móra og hrekkjum hans. </p>  <p> <br> <br> </p> </body></html>