<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Þórður á Þrastarstöðum</title></head><body>  <p>Þórður
hét maður. Hann bjó á Þrastarstöðum á Höfðaströnd í Skagafirði. Hann
þótti nokkuð undarlegur í skapi. Það var einn vetur, að hann fór að
heiman, og ætlaði í kaupstað, en drífa var svo mikið, að mönnum þótti
ratandi. Hann bar vörupoka og gengur nú ofan mýrar, því ekki er langt
þaðan í Hofsós. Þegar hann er skammt kominn, villist hann, heldur þó
áfram til kvölds, þá þykist hann sjá búðir svo háar, að furðu gengdi.
Gengur hann þangað, er þar ljós í gluggum. Hann gengur að einum, sér
þar fólk inni og heyrir hljóðfærasöng og sér dansað. Hann gengur nú að
dyrum og klappar upp á. Strax kemur fram í dyrnar maður í frakka og
spyr, hvað hann vilji. Þórður sagði sem var um villu sína og kveðst
vilja fá sér húsaskjól, ef þess væri kostur. Hinn kvað það til reiðu,
og fylg þú mér inn með vörupoka þinn. Skal ég á morgun versla við þig,
og mun þér ekki verra þykja en í Hofsós.” Þórður trúði varla sjálfum
sér, og hélt hann sig væri að dreyma. Nú leiðir frakkamaðurinn Þórð í
stofu, þó hann væri ekki tígulega búinn. Var þar margt fólk, kona, börn
og hjú. Var það allt skrautlega búið, sat við söng og gleði.
Frakkamaðurinn eða húsráðandinn mælti til konu sinnar lágt, en þó svo
Þórður heyrði: “Hér er kominn maður, lúinn og villtur, og þarf
hressingar við. Gjörðu honum eitthvað gott, heillin mín.” Hún kvað hann
bágt eiga, stóð upp brátt og kemur með flösku og staup tvö, skenkir á,
drekkur annað sjálfur en biður Þórð að drekka hitt. Hann gjörir það.
Þykist hann ei smakkað hafa jafngott vín á ævi sinni. <br>
</p>
<p>Þar var skemmtan hin mesta, og leiddist Þórði ekki, en kynlegt þótti
honum ævintýri sín. Fær hann nú hvert staupið af öðru og svaf af um
nóttina. Um morguninn fékk hann líka mat og vín enn betra en um
kvöldið. Síðan gengur húsráðandinn með honum út og býður honum að
höndla við sig. Þórður þiggur það. Ganga þeir í búðina, er þar alls
konar varningur. Þórður leggur inn vörur sínar. Tók kaupmaður (réttast
nefndur) þær góðum helmingi betur en var vani til í Hofsós. Þórður tók
nú korn í poka sinn og lérefti og ýmislegt kram, sem hann þurfti. Var
það allt með helmingi betra verði en hann hafði vanist, og er hann var
búinn, gaf kaupmaður honum sjal handa konunni og brauð handa börnunum.
Sagði, að skyldi njóta þess, að hann hefði hjálpað syni sínum úr
lífsháska. Þórður hélt það ekki verið hafa. Kaupmaður sagði það þó
verið hafa. “Þú varst einu sinni staddur undir Þórðarhöfða með fleiri
mönnum ungum. Þið láguð eftir byr og ætluðuð fram í Drangey. Þeir fóru
að leika sér að steinkasti og hæfðu þar í klett, en sólksin var heitt.
Hafði sonur minn lagst til hvíldar undir klettinn, því hann var lúinn
og hafði vakað um nóttina. Þú bannaðir mönnunum steinkastið og kvaðst
það óþarfagaman. Þeir hættu að vísu, en höfðu þig í skimpi fyrir
tiktúrur þínar og kváðu þig jafnan undarlegan verið hafa. En hefðir þú
ekki þetta bannað, mundi þeir hafa drepið son minn.” Að svo mæltu fór
Þórður að búa sig af stað. Var þá bjart veður. Kvaddi nú Þórður fólkið
allt, en kaupmaður gekk með honum á veg og bað hann síðan vel að fara
og snýr heim síðan. Þórður heldur nú leiðar sinnar. En er hann leit við
til kaupstaðarins, sá hann ekkert nema Þórðarhöfðann skammt frá sér.
Furðaði hann sig mjög og gekk nú heim, fann konu sína, sagði henni frá
og sýndi henni varninginn og fær henni sjalið. Hún gladdist við allt
þetta og þakkaði manni sínum gjöfina. Varningur Þórðar gekk víða til
sýnis, og hafði slíkur aldrei sést hér á landi og þó víðar væri leitað.
Aldrei sá Þórður kaupmanninn né nokkuð af því fólki síðar. En af
varningnum átti hann til sýnis alla sína ævi.</p>
  </body></html>