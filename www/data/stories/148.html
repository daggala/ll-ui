<html><head><meta charset="UTF-8"><title>Bjarni frá Nolli </title></head><body>  <p>Bjarni hét maður Sveinsson, ættaður frá Nolli við Eyjafjörð. Hann þótti forn í skapi og margkunnugur. Bjarni staðfestist i Skagafirði og bjó að Tunguhálsi. Eitt sinn stóð Bjarni að fé sínu í dimmu hríðarveðri, en rofaði nokkuð til, er á leið daginn. Þá sá Bjarni mannsmynd eina fara allhvatlega um héraðið, og kom hún allnærri honum. Bjarni þóttist sjá, að ófarnaður þessi ætti brýnt erindi. Samt gekk hann í veg fyrir hann, orti á hann orði, en óvætturin svaraði engu. Bjarni spurði hana enn, hvaðan hún kæmi og hvert hún ætlaði, en hún kvaðst vera úr Fljótum og ætla suður í Hreppa. Bjarni spurði, hverra erinda hún færi. Hún kvaðst ætla að drepa mann. Bjarni sagði, að hún tækist mikið á hendur að leggja suður fjöll í vondu veðri, og skipaði henni að fara aftur norður í Fljót og drepa þann, er hefði sent hana. Við þessi orð sneri draugurinn aftur óðfluga gegn hríðinni, en Bjarni frétti seinna, að bóndi að Skeiði í Fljótum hefði orðið bráðkvaddur, og höfðu menn fyrir satt, að hann hefði sent draug þennan.</p>  </body></html>