<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Gautur og Þorgautur</title></head><body>  <p>Knappsstaðasókn
í Fljótum er nú almennt kölluð Stífla. En í Landnámu merkir nafnið
Stífla hóla þá er skilja sókn þessa frá neðri parti Austurfljóta.
Neðsti bær í Stífilu vestanverðri er Gautastaðir. Skammt þar fyrir
framan eru Þorgautsstaðir. Draga bæir þessir nafn af bræðrum tveim,
Gauti og Þorgauti, er þá byggðu fyrstir manna. Er ekki ólíklegt að
bræður þessir hafi komið með Nafar-Helga, með því bæir þessir eru
fremstir í landnámi hans, austan Barðs, og þeir einu á því svæði sem
draga nafn sitt af mannsheiti. Upp í fjallinu milli bæjanna er dalverpi
lítið sem nú heitir Heljardalur, og á dalnum vatn eitt lítið.</p> <p>
Sagt er að Gautur og Þorgautur hafi deilt út af silungsveiði sem þá var
mikil í vatninu með því Þorgautur þóktist eiga hana alla einn. Lauk
þeim deilum svo að þeir flugust á við vatnið og fórust báðir í vatninu.
Hvarf þá allur silungur úr vatninu og hefur aldrei nokkur branda komið
þar síðan. En um þá bræður er það að segja að sálir þeirra urðu að
grámórauðum fuglum sem alltaf eru á vatninu og verða þar líklega til
dómadags. Fuglar þessir sjást helzt í þoku eða undan illviðrum; sjaldan
eða aldrei sér þá nema einn í einu. Engrar annarar skepnu verður
nokkurn tíma vart i þessu vatni né á, nema hvað sagt er nykurinn haldi
þar til annaðhvort ár. - Lík þeirra bræðra rak upp norðanvert við
vatnið og sjást dys þeirra þar að sögn kunnugra manna enn í dag. - Ekki
er ólíklegt að dalverpið dragi nafn sitt af atburði þessum.</p>  </body></html>