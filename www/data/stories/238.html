<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Hóladómkirkja er hlaðin úr rauðum sandsteini sem tekinn var úr Hólabyrðu, fjallinu sem gnæfir yfir staðinn. Kirkjan var vígð 20. nóvember árið 1763 og er talin vera sjöunda kirkjan sem reist var á staðnum. Hinar voru timburhús svokallaðar stafkirkjur. Fyrst reis kirkja Oxa Hjaltasonar um 1050. Hún brann. Sú næsta var byggð einhvern tíma á milli 1050 og 1106, því þriðja kirkjan var byggð á dögum Jóns Ögmundarsonar, sem var fyrsti Hólabiskupinn, og hann tók við embættinu 1106. Sú kirkja stóð á Hólum alla Sturlungaöld. Fjórða kirkjan var kennd við Jörund Þorsteinsson biskup og byggð um 1300. Sú fimmta og sennilega sú stærsta, miklu stærri en núverandi kirkja, var byggð 1394 á dögum Péturs Nikulássonar biskups. Sjötta kirkjan var kennd við Halldóru dóttur Guðbrands biskups Þorlákssonar en hún stóð fyrir byggingu hennar 1627, fyrir hönd föður síns, sem lá í kör síðustu æviárin. Núverandi kirkja var byggð í tíð Gísla Magnússonar af dönskum yfirsmið. Þegnskylda var lögð á bændur í Hólastifti og unnu margir nauðugir við bygginguna. Hóladómkirkja er alfriðað hús og í henni eru margir merkisgripir frá fyrri öldum. </p>
</div>

</body>
</html>