<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Vatnskarðsskrímslið</title></head><body>  <p>Snemma
í janúarmánuði sást á bænum Vatnsskarði skepna nokkur sem margar getur
eru um. Mér er fortalið svoleiðis: Karlmaður og kvenmaður sóktu naut
fram að Valadal, næsta bæ fyrir framan, og leiddu út að Vatnsskarði.
Eftir sér sáu þau koma einhvörja svarta kind sem þeim sýndist stundum
stærri, stundum minni, og nálægðist þau meir og meir, alltsvo fór
nokkuð fljótara. Þessi kind rak upp úr sér ámátleg væl öðru hvoru. Þau
urðu fulltrúa að satan sjálfur elti þau og tóku til allra bragða, fyrst
með fyrirbænum og síðan formælingum, að reka þennan óvin frá sér. En
það hjálpaði ekki; samt komust þau með bola heim að bænum fyrri en
ofsóknarinn. Hann kom stundu síðar og gólaði aumlega hjá baðstofunni.
Fólkið varð mjög hrætt, en til allra lukku var á bænum frískur, skýr og
hjátrúalítill karlmaður. Hann vogaði sér út ásamt aðkomumanni og þeir
sáu kolsvarta skepnu sem þeim heldur sýndist loðin en snögg; hún
hörfaði undan þeim til baka ofan bæjarbrekkuna og sýndist þá velta á
endum, og förin í snjónum báru engin meiri kenniteikn en niður skyldi
hafa verið stungið á skaftið húnlausum pál. Hér um þriggja faðma bil
skal hafa verið millum þeirra og dýrs þessa; þó gátu þeir enga líking
séð fyrir höfði, fótum, hala eður þess kyns. Þeir siguðu hundunum sem
mikið geltu að því, en þorðu ekki nærri að koma og fældust það
ógurlega. </p> <p> Þegar kind þessi var komin ofan á mýrina og líklega
meira óttafrí teygði hún sig upp og vældi; hafði þá verið til að sjá
sem stór hundur. Þetta var á liðnum degi, alltsvo sjónin ekki glögg, og
hélt hún síðan aftur í sömu átt. Það sáu mennirnir að hún gat komist
nokkuð áfram án þess að steypa dausum, en hvernig aðgættu þeir ekki</p></body></html>