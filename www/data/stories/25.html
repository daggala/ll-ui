<html><head><meta charset="UTF-8"><title>Keflavíkur Sigurður</title></head><body>  <p>Sigurður hét maður Hallgrímsson frá Steini á Reykjaströnd. Hann bjó í Keflavik í Hegranesi. Steinunn hét kona hans, og áttu þau nokkur börn Sigurður hér einn son þeirra, og var hann kallaður Keflavíkur-Sigurður, Hann ólst upp hjá afa sinum, Hallgrími að Steini, en var talinn fjölkunnugur. Eitt sinn hafði Jón Bjarnason frá Stóru-Gröf gripið hest, og voru vottar að. Skúli sýslumaður að Ökrum stefndi málinu til þings, en Jón fékk Hallgrím til að svara fyrir sig. Þegar á þingið kom, spurði Hallgrímur, hvort vottarnir þyrðu að sverja, að það hefði verið hestur, en ekki meri, sem um væri að ræða, en þeir þorðu ekki að bera um annað en lit og mark, og ónýttist við það málssóknin. Sigurður mun hafa numið nokkuð í fjölkynngi hjá afa sinum, en honum kom og fjölkynngi úr annarri átt.</p> <p>	Þegar séra Grímólfur Illugason var prestur að Glaumbæ var Sigurður léður Erlendi bónda Runólfssyni fyrir smala, en hann bjó í Hátúni, sem er ein af hjáleigunum frá Glaumbæ. Grímólfur prestur var talinn margfróður, en Sigurður var hnýsinn. Hann komst að því, að prestur hefði forneskju nokkra undir altarisfjölum, er staðið var á fyrir altarinu, fór til eitt kvöld og komst í kirkjuna. Hann gat náð upp fjölunum og fann þar öskjur litlar. Sigurður lauk þeim upp og heyrði jafnskjótt, að æpt var alls staðar í kringum hann: „Hvað á ég að gjöra? Hvað á ég að gjöra?" Sigurður varð ráðalaus, og lá við, að hann fylli i ómegin. Grímólfur prestur var háttaður, en stökk upp úr rúmi sinu, hljóp út i kirkju og fann þar Sigurð. Hann sá ráð fyrir púkunum, en vítti Sigurð mjög fyrir forvitni hans. Þó er sagt, að hann kenndi honum nokkuð í fornum fræðum eftir þetta.</p>  <p><a name="_Toc380006944"></a> <br> </p> <p></p> </body></html>