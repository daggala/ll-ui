<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Tröllin í Tindastól</title></head><body>  <p>Einu
sinni bjó maður nokkur norður í Skagafirði. Hvarf kona hans frá honum
og vissi enginn hvað af henni var; var hennar þó leitað víða. Loksins
fór bóndi til Hálfdans prests í Felli og beiddi hann um ásjá. „Sýna má
ég þér konu þína,“ mælti prestur, „en ekki get ég náð henni þaðan sem
hún er niðurkomin og ertu þá litlu bættari“. Bóndi kvað sér myndi þá
verða hughægra ef hann fengi að sjá hana. Prestur tók hann þá með sér
með því skilyrði að hann beiddi aldrei fyrir sér meðan þeir væru á leið
saman, en bóndi áskildi sér aftur að hann mætti vera kyrr hjá konu
sinni ef hann vildi. Prestur fór á bak gráum hesti og lét bónda sitja
að baki sínu, hleypti til sunds út á Skagafjörð. Sóttist sundið skjótt.
Einu sinni tók hesturinn kaf venju fremur. Æpti bóndinn þá, en prestur
hastaði á hann og sagði: Þegiðu, það skriplaði á skötu.“ Héldu þeir þá
áfram þangað til þeir komu upp undir Tindastól. Sá bóndi að fjallið var
opið, voru mörg tröll þar inni og þar þekkti bóndi konu sína. Var hún
orðin mesta tröll. Hafði hún verið heilluð þangað. Prestur spurði bónda
hvort hann vildi komast til konu sinnar, en hann kvað nei við og bað
prest fyrir hvern mun að fara þaðan sem fyrst. Lét prestur það eftir
honum og farnaðist þeim vel. Er þá ekki annars getið en bóndi yrði konu
sinni afhuga.</p>  <h1 class="western" style="background: rgb(255, 255, 255) none repeat scroll 0%; -moz-background-clip: -moz-initial; -moz-background-origin: -moz-initial; -moz-background-inline-policy: -moz-initial;" id="g2"><br>
</h1> </body></html>