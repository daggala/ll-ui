<html><head><meta charset="UTF-8"><title>Útilegumenn í Staðarfjöllum </title></head><body>  <p>Í Staðarfjöllum í Skagafirði var áður hellir allmikill. Nú er hrunið fyrir hellismunnann, og sjást hans óglögg merki, en forðum bjuggu í honum átján útilegumenn. Útilegumenn þessir náðu til sin stúlku úr byggð og létu hana þjóna sér. Sunnudag einn fékk stúlkan færi á að hlaupa á burt, en útilegumennirnir urðu þess brátt vísari og eltu hana. Stúlkan flýði ofan að Reynistað, og var fjöldi fólks þar við kirkju. Svo var saman dregið með stúlkunni og útilegumönnunum, að þegar hún komst í klukknahliðið, þá voru þeir komnir fram á Klausturbrekkuna. stúlkunni varð það fyrst fyrir að hringja klukkunum sem mest hún mátti, og dreif fólkið þá út úr kirkjunni. Stúlkan sagði, hvað um var að vera, og bað menn að duga nú og drepa illvirkjana. Menn gerðu góðan tóm að máli hennar, stigu á hestbak í snatri og eltu útilegumennina, en þeir leituðu undan, þegar þeir sáu mannfjöldann. Náðust sautján af illvirkjunum, en einn komst undan. Daginn eftir kom smali einn að honum sofandi og drap hann með steinshöggi. Smali þessi varð síðan ólánsmaður alla ævi. Útilegumennirnir voru hengdir sautján saman í fjárhúsi einu á Reynistað, og heitir það síðan Skálkhús. Þar hefur alltaf verið reimt mjög, síðan atburður þessi gerðist. Lík útilegumannanna voru dysjuð í Dysjagili, og hafa fundist þar mannabein ekki alls fyrir löngu.</p>  </body></html>