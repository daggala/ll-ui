<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title></title></head><body>
<div class="main-chapter">
<p>Þeir bræður Kálfur og Þorgeir Brandssynir voru friðsemdarmenn eins og foreldrarnir og fóru að orðum móður sinnar í viðskiptum við höfðingja eins og Gissur Þorvaldsson. Skömmu eftir að Jórunn hafði látið grafa Brand mann sinn 1246 kom Gissur til fundar við hana. Brandur hafði sent honum bréf nokkru áður en til Haugsnesbardaga kom og beðið hann að koma norður með lið manna. Þótt Gissur kæmi of seint til að bjarga lífi Brands hélt Jórunn honum veislu og hét honum stuðningi sínum og sonanna. Kolbeinn kaldaljós, tengdafaðir Jórunnar, var orðinn heilsulítill þegar þarna var komið sögu og dó úr harmi yfir sonarmissinum. Jórunn fluttist í Hafsteinsstaði og bjó þar stórbúi. Gissur Þorvaldsson keypti Reynistað og settist þar að. Hann hafði þegið jarlstign af Hákoni Noregskonungi 1258 gegn loforði um að hannn legði landið undir konungsdæmi hans. Nokkrir aðrir íslenskir höfðingjar höfðu þá afsalað valdi sínu til konungs. Sumarið 1259 riðu þeir bræður Þorgeir og Kálfur „til þings með jarli“ þótt „eigi væri margt með þeim“ eins og sagt er í sögunni. Skömmu eftir að þeir komu til baka úr þingförinni kom sendiboði í Hafsteinsstaði með bréf til þeirra bræðra frá Þórði Andréssyni, frænda þeirra, þess efnis að vera með í ráðabruggi um að ráða Gissur jarl af dögum. „Þessi sending þótti þeim ill, en móður þeirra verri“ og segir þeim bræðrum að láta málið afskiptalaust. Jarl komst að þessu og þeir bræður sluppu með skrekkinn. Hefði Jórunn kvatt synina til aðfarar að Gissuri jarli hefðu afleiðingarnar orðið sögulegar því hvort sem ætlunarverkið hefði tekist eða ekki er líklegt að þeir hefðu verið drepnir. Kálfur og Þorgeir voru meðal þeirra 10 norðlensku þingmanna sem Gissur fékk til að sverja Hákoni konungi skatt og þegna á þinginu 1262. Á næstu tveimur árum, 1263 og 1264, játuðust fulltrúar annarra landshluta konungi með sömu skilmálum. </p>
</div>


</body>
</html>