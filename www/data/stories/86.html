<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Ingibjörg í Kalmanstungu</title></head><body>  <p>Á
umliðnum öldum, meðan menn fóru almennt úr Norðurlandi suður til
sjóróðra, fóru venjulega margir vinnumenn til vers frá biskupssetrinu á
Hólum, og þóttu þeir stundum vera fremur miklir á lofti</p> <p> Á bæ
nokkrum í Hjaltadal í grennd við Hóla var piltur nokkur, er Sigurður
hét. Hann var á tvítugsaldri, er þessi saga hefst. Sigurður var
kunnugur að Hólum og kom þar oft. Eitt haust kom Sigurður heim að Hólum
oftar, nokkru áður en húskarlar lögðu af stað suður í verið. Hann kom á
tal við þá, að gott ættu þeir að fá að fara suður, því að hann langaði
mjög til að fara suður til róðra. Þeir sögðust ekki banna honum að fara
suður líka, og hann mætti verða þeim samferða, ef hann vildi. Sigurður
kvaðst að vísu fá að fara suður, en hann væri svo fátækur, að hann gæti
ekki keypt handa sér mötu. Svo kölluðu suðurferðamenn nesti sitt. Að
svo mæltu féll talið niður í þetta sinni. Í annað skipti kom Sigurður
að Hólum og vakti tals á sama efni við húskarlana. Þeir sögðust þá
mundu lofa honum að fara með sér og hafa hann allir á mötu sinni, því
að vant væri að gera Hólapilta svo ríflega út, að þetta væri hægt fyrir
þá, en hann yrði aftur að vera hestasveinn þeirra á leiðinni og gera
ýmsar smákvaðir fyrir þá. Sigurður svaraði, að það væri sjálfsagt, enda
var hann ötull til þess, er hann kunni. „Þegar þú kemur svo suður,"
sögðu þeir, „þá getur þú fengið mötu fyrir afla þinn tilvonandi, og eru
þetta góðir kostir." Sigurður kvað það satt vera. Þótt Hólamenn léti
svona fagurt, var aðaltilgangur þeirra að hafa Sigurð fyrir
ginningarfífl á leiðinni.</p> <p> Hólamenn lögðu nú af stað og
Sigurður. Þeir fóru fjöll, og segir ekki af ferðum þeirra, fyrr en þeir
komu að Kalmanstungu. Þar voru þeir kunnugir og fengu að fara inn í
baðstofu með nesti sitt til þess að matast, en Sigurður flutti hesta
þeirra í haga og kom svo inn til þeirra. Um þessar mundir bjó gamall
bóndi í Kalmannstungu, og hafði hann misst konu sína, en dóttir hans,
er Ingibjörg hét, stóð fyrir búinu með honum. Hún var rösk stúlka og
hið besta konuefni. Þá er svo bar undir, að vermenn komu að
Kalmanstungu, hafði bóndi nákvæmar gætur á dóttur sinni, að hún yrði
sem minnst á vegi þeirra, því að hann óttaðist, að þeir mundu glepja
hana á einhvern hátt, og var þeim vel kunnugt um þetta.</p> <p> Félagar
Sigurðar voru mjög alúðlegir við hann þetta kvöld og gáfu honum betri
og meiri mat en þeir voru vanir. Þá er Ingibjörg gekk um baðstofuna,
bentu þeir honum a hana og spurðu, hvort honum litist ekki vel á hana.
Sigurður kvað svo vera. Þeir sögðu, að hún mundi vilja komast í
kunningsskap við karlmenn, en það væri ekki auðgert, því að faðir
hennar geymdi hennar svo vandlega, að hvorki væri hægt að ná fundi
hennar nótt né dag. „Það væri þó gaman að finna hana," mæltu þeir.
„Viltu nú ekki reyna til þess að komast inn í húsið til hennar í nótt
og vita, hvernig hún tekur þér?" „Ég treysti mér ekki til þess,"
svaraði Sigurður. „Ja, jújú," mæltu þeir, „við sjáum ráð til þess. Þú
ert okkar langliðugastur og léttfærastur. Þú þarft ekki annað en að
klifrast upp á þilið framan undir húsinu, því að það nær aðeins upp að
skammbita, og renna þér svo með hægð inn af. Þá kemurðu ofan á rúmstokk
Ingibjargar. Við skulum meira að segja gefa þér sinn skildinginn hver,
ef þú áræðir þetta, og verður það ekki lítið fé. Svo geturðu keypt þér
mötu fyrir peningana, þá er þú kemur suður, og þá getur þú átt afla
þinn." Þá er Sigurður heyrði þessa kosti, fóru að renna á hann tvær
grímur, og fór svo að lokum, að hann hét að fara að orðum félaga sinna.</p> <p>
Svo var háttað í baðstofuhúsinu, að þar voru tvö rúm, annað fyrir
gafli, og var það rúm húsbónda, en hitt undir hlið, og þar svaf
Ingibjörg. Á móti rúmi hennar og fram við þilið stóð aftur sýruker, og
voru lagðar yfir það lausar fjalir. Sýran var höfð til þess að blanda
drykk handa gestum, og hollara að láta hana standa í hlýju herbergi en
í framhýsi. Skáli var í Kalmanstungu. Þar voru vermenn látnir sofa
jafnan. Þá er kominn var háttatími, fóru gestirnir fram og lögðust til
hvíldar, en vöktu nokkra stund til þess að kveða á um tímann, er
Sigurður skyldi fara inn aftur. Þá er Sigurður lagði af stað, fóru þeir
allir með honum inn að baðstofuhurð til þess að forvitnast um, hvernig
fara mundi. Sigurður fór hljóðlega og gekk á sokkunum, en þó heyrðu
þeir, að lítið eitt hrikti í þilinu, er hann klifraði upp á það. Þeir
höfðu logið að honum, hvorum megin rúm Ingibjargar væri, því að þeir
ætluðust til þess, að hann félli ofan í sýrukerið og bóndi vaknaði svo
við háreystið.</p> <p> Sigurður renndi sér inn af skammbitanum,
sporðreisti fjalirnar á sýrukerinu og féll ofan í það. Bóndi vaknaði
með andfælum við ólætin og spurði, hvað á gengi. „Það er ekki neitt,
faðir minn," svaraði Ingibjörg, „kötturinn féll ofan í sýrukerið." Þá
er Sigurður heyrði, hvernig Ingibjörg svaraði föður sínum, þóttist hann
vita, að henni væri ekki með öllu ókunnugt um málefni þetta. Hann
staulaðist því ofurrólega aftur upp úr kerinu, gekk hljóðlega að rúmi
Ingibjargar og spurði, hvort hún gæti ekki hjálpað sér fram fyrir. „Til
hvers komstu inn fyrir?" spurði hún, og sagði Sigurður henni upp alla
sögu með fáum orðum. Ingibjörg sagði, að sig hefði grunað þetta í
kvöld, og kvaðst halda, að hann ætti litið erindi til þeirra aftur.
Hann skyldi heldur fara upp í rúmið, þótt hann væri votur. Sigurður
gerði það og svaf hjá Ingibjörgu það sem eftir var nætur. Vermennirnir
heyrðu andfælurnar í bónda, en vissu svo ekkert frekara. Þeir stóðu
lengi á hleri við boðstofudyrnar, en urðu einskis vísari og gengu síðan
fram aftur til rúma sinna.</p> <p> Ingibjörg vaknaði snemma um
morguninn og sagði við Sigurð, að hann yrði að fara ofan undir sængina
í rúminu og bíða þar, til þess er hún gerði honum aðvart. Síðan
klæddust þau feðgin. Bóndi fór út að hirða fé sitt, og Ingibjörg fór
fram í bæ til bústarfa sinna, en læsti áður húsinu og lét lykilinn í
vasa sinn. Hólamenn fóru á fætur, gengu til baðstofu og mötuðust. Þeir
voru alls staðar að skima eftir Sigurði, en sáu hann hvergi. Þeir sáu,
að baðstofuhúsið var læst, og gátu þeir því ekki grennslast eftir
honum. Síðan sóttu þeir hesta sína og fóru svo af stað, að þeir vissu
ekkert um Sigurð.</p> <p> Þá er þeir voru farnir, kom Ingibjörg til
Sigurðar, sagði honum að klæðast í skyndi og fór síðan með hann fram í
búr. Þar gaf hún honum besta mat og faldi hann þar í skoti einu. Nokkru
síðar kom bóndi inn í bæ frá fjárhirðingu. Ingibjörg bar honum mat og
fór að ræða við hann um ýmislegt. Meðal annars sagði hún: „Ég kenndi í
brjósti um unglingspiltinn, sem var með Hólamönnum. Mér heyrðist þeir
vera að gera gys að honum í gærkvöldi. Hann er þó ekkert óefnilegur
drengur að sjá." „Og ég tók ekki eftir því, að hann væri með þeim, þá
er þeir fóru," mælti bóndi, „ætli þeir hafi nú séð fyrir honum?" „Ekki
held ég það," svaraði Ingibjörg, „hann hefur líklega orðið eftir. Ég
held, að þú hefðir átt að fá hann fyrir smala." „Hefurðu orðið vör við
hann?" mælti bóndi. „Það væri gaman að sjá hann." Ingibjörg fann nú
Sigurð og sagði honum, að faðir sinn vildi tala við hann, - „og vertu
nú uppburðargóður," ráðlagði hún honum. Sigurður fór nú inn með henni.
„Hvað er þetta," spurði bóndi, „ertu hér enn? Fórstu ekki með félögum
þínum?" „Ónei," svaraði Sigurður. „Hvað heldurðu að nú verði um þig?"
spurði bóndi. „Ég veit ekki," svaraði Sigurður. „Viltu vera hjá mér í
vetur og fara til mín í vor fyrir smala?" spurði bóndi. „Það vil ég
feginn", svaraði Sigurður. Hann var svo í Kalmanstungu um veturinn.
Sigurður var bónda mjög fylgisamur og reyndi til þess að vera sem
lagnastur og ötulastur við fjárgeymsluna með honum, en Ingibjörg
sparaði ekki að láta hann eiga gott, svo að honum fór mikið fram að
afli og vexti um veturinn.</p> <p> Um vorið, er Hólamenn komu að sunnan
úr verinu, komu þeir við í Kalmanstungu og hittu Sigurð. Þeir spurðu,
hvort hann vildi ekki koma með þeim norður aftur, en hann neitaði því
og sagðist nú ekkert vera upp á þá kominn. Þeir ættu nú líka eftir að
borga sér peninga, er þeir hefðu lofað sér í haust er var, og ef þeir
greiddu þá ekki af hendi þá þegar, þá skyldi hann koma upp um þá við
húsbóndann, að þeir hefðu verið að gabba sig, og væri þá ekki að vita,
hve góðu þeir ættu að fagna þar framvegis. Hólamenn vildu ekki, að
klækir þeirra yrðu hljóðbærir, og greiddu Sigurði heldur sinn peninginn
hver. Síðan skildu þeir, og varð fátt um kveðjur með þeim.</p> <p>
Sigurður var smali í Kalmanstungu nokkur ár, og hélt Ingibjörg alltaf í
hönd með honum. Síðan kvæntist hann henni og var hjá tengdaföður sínum,
uns hann dó. Þá varð hann bóndi í Kalmanstungu. Samfarir þeirra
Ingibjargar voru hinar bestu og leið þeim vel alla ævi.</p>  </body></html>