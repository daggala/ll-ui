<!DOCTYPE HTML PUBLIC "-//W3C//DTD HTML 4.01 Transitional//EN">
<html><head><meta charset="UTF-8"><title>Álfkonan í Garði</title></head><body><p>Vorið
1864 flutti Sigurður bóndi Jónsson sig búferlum frá Reyni í Hegranesi í
Skagafirði í Garð í sömu sveit. Sigurður var smiður góður, og vann
töluvert að smíðum, þegar hann gat, vegna annarra búsanna. Um vorið,
skömmu eftir að hann var kominn í Garð, var hann einn dag við smíðar
úti í skála. Bregður þá venju fremur svo undarlega við, að hann týnir
og tapar af ýmsum smáverkfærum sem hann notaði við smíðarnar. Hann
leitar að þeim, og finnur sum af þeim, en þá er eins og hann tapi af
öðrum í staðinn. Finnst honum sér vera mjög mislagðar hendur við
smíðarnar, og veit eigi, hvað veldur. Hættir hann nú við smíðarnar, en
ekki segir hann neitt ljóti út af því að þurfa að hætta við verk sitt,
heldur gengur hann þegjandi heim.</p> <p> Nóttina eftir dreymir hann,
að kona kemur til hans, og leiði dreng við hlið sér. Hún segir þá við
hann: „Þakka þér mjög vel fyrir, að þú blótaðir ekki drengnum mínum í
gær, þegar hann var að rífa til verkfærin þín í smíðaskálanum. Þetta er
óþekktar-hnokki svo að ég er í vandræðum með hann, þar sem ég kem, því
handæðið er svo mikið, að hann rifur allt smávegis, sem hann nær til."
Svo fór konan, en Sigurður mundi draum sinn, og sagði hann
heimilisfólkinu um morguninn.</p> <p> Nú líður þar til í átjándu viku
sumars; þá gerði snögglega hríð einn dag. Veður var þó allgott um
morguninn, og kýr því allstaðar úti. Í Hegranesinu er landslagi þannig
háttað, að þar eru mestmegnis hamrabelti og klettaborgir, með
grasdældum og mýrarsundum á milli. Sumstaðar hafa myndazt stöðuvötn í
dældunum. Landslagið er því mjög einkennilegt, en jafnframt skjólasamt
og leitótt, og því illt að finna þar fé og gripi í dimmviðri. Þennan
áðurgreinda hríðardag fundust ekki kýr á mörgum bæjum í Nesinu, hvernig
sem leitað var, og lágu þær því úti um nóttina.</p>  <p> Sigurður bóndi
í Garði leitaði lengi að sínum kúm, en fann hvergi; hugði hann um
kvöldið að þær hefðu lagt af stað til sinni fyrri heimkynna í Reyni,
því þaðan hafði hann flutt sig um vorið. Hann varð svo, nauðugur
viljugur, að hætta leitinni, fyrir myrkur þótt hann væri eigi ánægður
með það, þar sem hann vissi af kúnum úti í þessu veðri. Um nóttina
dreymir hann að sama konan kemur til hans og um vorið, og er með óþæga
drenginn með sér. Hún mælti: „Þú þarft eigi, Sigurður, að vera óánægður
út af kúnum þínum; það amar ekkert að þeim, og þú munt finna þær í
fyrramálið. Svo fór konan. Snemma um morguninn fer Sigurður að leita að
kúnum. Hann finnur þær þegar rétt sunnan við völlinn hjá svokölluðu
Ás-tagli. Koma þær þar á móti honum, og eru vel útlitandi, alveg
þurrar, og að öllu eins og þær hefðu verið inni um nóttina. Kúnum varð
ekki að neinu leyti meint við þennan hrakning, ekki svo mikið sem að
mjólkin minnkaði í þeim, en allstaðar annarstaðar í Hegranesinu, þar
sem kýr lágu úti, urðu meiri eða minni vanhöld á þeim, fyrst og fremst
geltust þær mjög, og sumar létu kálfunum.</p>  <p><a name="_Toc380007047"></a> </p> </body></html>